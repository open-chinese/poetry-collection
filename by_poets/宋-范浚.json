[
    {
        "title": "杂兴五首  其一",
        "author": "范浚",
        "content": "雉骄有擅泽，鸡雄亦专栖。\n乘人肆桀傲，未异雉与鸡。\n虚张尽客气，不知堕危机。\n雉骄或登俎，鸡雄亦为牺。\n嗟尔桀傲子，不戒将安之。",
        "dynasty": "宋",
        "collection_info": null
    },
    {
        "title": "杂兴五首  其二",
        "author": "范浚",
        "content": "荆枭昔见恶，去楚将巢吴。\n妖音不知革，吴岂荆人殊。\n枭能戒颊舌，勿復轻鸣呼。\n虽荆亦容尔，何必他邦居。",
        "dynasty": "宋",
        "collection_info": null
    },
    {
        "title": "杂兴五首  其三",
        "author": "范浚",
        "content": "高蝉荫嘉木，未省螗斧危。\n勇虫亦何愚，不顾黄雀饥。\n痴痴挟弹子，已復露霑衣。\n世事无不然，古今同一悲。",
        "dynasty": "宋",
        "collection_info": null
    },
    {
        "title": "杂兴五首  其四",
        "author": "范浚",
        "content": "鹊噪得欢喜，乌鸣得憎嗔。\n乌鹊自有口，噪鸣何预人。\n乌飞声哑哑，鹊飞声啧啧。\n凡鸟从纷纷，未用置肝鬲。",
        "dynasty": "宋",
        "collection_info": null
    },
    {
        "title": "杂兴五首  其五",
        "author": "范浚",
        "content": "彭亨着冠猪，踉蹡上车鹤。\n皇家一清明，此辈束高阁。\n龙夔杂鹓鹭，庶位已参错。\n少安真可待，四海得耕凿。\n我亦幸丰年，从容一丘壑。",
        "dynasty": "宋",
        "collection_info": null
    },
    {
        "title": "遣兴五首  其一",
        "author": "范浚",
        "content": "商山园绮徒，雪髮映松露。\n山间谓终老，不踏市朝路。\n一朝前星匿，羽翼起调护。\n婆娑古衣冠，笑定国储副。\n留侯计偶尔，曷遽动贞素。\n因知古今士，出处自冥数。\n功名苟不免，四老犹一助。\n宁庸巧驰驱，失尔邯郸步。",
        "dynasty": "宋",
        "collection_info": null
    },
    {
        "title": "遣兴五首  其二",
        "author": "范浚",
        "content": "少陵古诗伯，未必真豪人。\n胡为冷炙辱，自分潜悲辛。\n莫倚善题赋，未悟严武嗔。\n徒言磊落士，不肯异其身。",
        "dynasty": "宋",
        "collection_info": null
    },
    {
        "title": "遣兴五首  其三",
        "author": "范浚",
        "content": "我逢刘颍川，竟夕不向枕。\n余人偶对面，白昼辄欲寝。\n生来不耐俗，敢妄作题品。\n犹嫌太分明，客至姑与饮。",
        "dynasty": "宋",
        "collection_info": null
    },
    {
        "title": "遣兴五首  其四",
        "author": "范浚",
        "content": "庞眉困郎署，白首命不遭。\n猿臂无侯封，徒负射虎豪。\n两者阨天运，材智俱莫逃。\n向来邓氏子，志行劣可褒。\n藉非逢际会，未免掾功曹。",
        "dynasty": "宋",
        "collection_info": null
    },
    {
        "title": "遣兴五首  其五",
        "author": "范浚",
        "content": "翻云覆忽雨，昨火今已冰。\n三涂九州险，未似今人情。\n人言余耳事，令我不忍听。\n嗟哉泜水上，刎颈遂寒盟。",
        "dynasty": "宋",
        "collection_info": null
    },
    {
        "title": "题八马图",
        "author": "范浚",
        "content": "何年画工搦毛锥，貌此八马姿权奇。\n青丝络头十二蹄，调柔意态行愉怡。\n五马放浪无维羁，或龁或望仍迴嘶。\n一牧牵鞚一牧骑，制度彷佛唐巾衣。\n不知此马生何时，昔周穆王远游嬉。\n驾跨八骏驱东西，高升昆崙蹑瑶池。\n骝騄骥义劳飞驰，日走万里无停騑。\n兴元唐家危累棋，百弮仅脱朱泚围。\n黄屋进狩怀光追，八马入谷七马疲。\n筋挛肉绽行人悲，两者资世皆颠羸。\n虚名何有千载垂，空得传记流歌诗。\n未如此马闲犹夷，牧垧不受鞭筴威。\n不踣险远安无危，泉甘草荐足自肥。\n安用号骏称云骓，嗟哉画意谁能知。",
        "dynasty": "宋",
        "collection_info": null
    },
    {
        "title": "寄谢潘舍人赠乌纱帽",
        "author": "范浚",
        "content": "野人仪矩初无华，况復破帽风檐斜。\n先生有意念衰丑，折简远送新乌纱。\n束巾试着出妨户，色若露洗凌晨鸦。\n舍人样好信殊俗，朽质得此惭无涯。\n白痴稚子强解事，竞道宜称相讙譁。\n轻宽不但惬当暑，掉头曝背仍堪夸。\n修容他日奉游宴，便可笑诮参军嘉。\n从今旦暮戴公赐，闭关无事聊煎茶。",
        "dynasty": "宋",
        "collection_info": null
    },
    {
        "title": "游兰溪灵洞",
        "author": "范浚",
        "content": "朝曦杲晴空，宿雾开纷披。\n萦纡度墟曲，荦确行溪湄。\n横桥转山腰，丹垩明招提。\n豁谺觑阴洞，欲入愁途迷。\n流泉暗淙琤，喷壑跳珠玑。\n岩根石彩翠，映水光参差。\n穷高上苍岑，支策行欹危。\n林端出绀宇，兀与浮云齐。\n曾来念旧事，历历经行时。\n松长向如人，今已老十围。\n我尚喜青鬓，还年未生丝。\n偕游数君子，意拟探幽奇。\n诸峰未历览，寒日还平西。\n同携下前麓，却望兰阴归。\n明年艷阳春，更约相追随。\n当须各努力，补屐寻幽期。",
        "dynasty": "宋",
        "collection_info": null
    },
    {
        "title": "题弟茂通斗斋",
        "author": "范浚",
        "content": "昔人骄豪自髫鬌，万里浪欲乘风破。\n暮年志计转难量，眼看一州如斗大。\n今君容膝能自安，高馆不与身相关。\n作斋似斗意阔达，宇量宁妨广百间。\n足明居世惟知足，宽窄在心非在屋。\n莫言斋小碍人眉，清绝坐销愁万斛。\n奉身那用有余为，身稳心安君自知。\n软褥傍炉时枕肘，不须小帐更低垂。\n也知丈室含无际，自有壶公容客地。\n斗斋我已戏题诗，斗酒还当就君醉。",
        "dynasty": "宋",
        "collection_info": null
    },
    {
        "title": "寄题钱伯茂致政奉议遥碧轩",
        "author": "范浚",
        "content": "君不闻汉时遗荣两大夫，羣公祖道倾京都。\n去尘寂寞绝继踵，但见画手空传图。\n君今心事能超古，早束衣冠挂神武。\n掉头不待迫悬车，广受视君知孰愈。\n世人分着金笼头，或贪微名鱼中鈎。\n宁如君脱宦海去，饱看遥碧临清流。\n似闻远目增明处，宛如画出城南句。\n款门何日赴幽期，坐挹云岑为君赋。\n想当遐瞩穷天垠，吟怜修眉浓绿新。\n应嗤争利推车客，不惜青山碾作尘。",
        "dynasty": "宋",
        "collection_info": null
    },
    {
        "title": "寄题何元晋亦乐堂",
        "author": "范浚",
        "content": "士生堕尘网，窘若囚飞虫。\n思牵黄耳不可得，况欲云卧听松风。\n何郎可怜人，耻与俗同调。\n不作穷愁懊恼诗，独抱青山坐长啸。\n诛茅结屋傍林塘，石兰露菊秋风香。\n掉头万事一不顾，仰天白眼倾壶觞。\n邈予坐阻窥幽躅，梦到东窗攀绿玉。\n裁诗寄似堂中人，为楷银鈎写高竹。",
        "dynasty": "宋",
        "collection_info": null
    },
    {
        "title": "送春曲",
        "author": "范浚",
        "content": "春光春光，劝汝一杯酒。\n我能为春作高歌，未解春能听歌否。\n春归有底急，落尽桃花红。\n园蹊漠漠野阴静，兔葵燕麦空摇风。\n风光几何时，背我忽如客。\n残丝欲断感春心，语燕劳劳上帘额。\n我有惜芳意，一春怜物华。\n春来雪裏索梅笑，春去怅望飞杨花。\n春归知復来，奈此断年别。\n摇杨三月暮天愁，鶗鴂一声芳草歇。\n歌竟我亦醉，一掉觥船空。\n明年待春花树下，放歌擎酒相迎逢。",
        "dynasty": "宋",
        "collection_info": null
    },
    {
        "title": "春融融效李长吉体",
        "author": "范浚",
        "content": "天暄地媚春融融，化工点染分花容。\n东风夜半入香陌，杂树晓繁争白红。\n兰丛蕙根芳翠滴，柳艷明眉轻羃䍥。\n红颜绿鬓青春客，壶中新醅鸭头色。\n残丝冉惹愁如织，日暮低迷草萋碧。",
        "dynasty": "宋",
        "collection_info": null
    },
    {
        "title": "同侄伯通端杲效卢仝体",
        "author": "范浚",
        "content": "一春痴癖门长扃，两耳不闻鶗鴂声。\n不知东南风，扫尽红紫英。\n行行点检桃李径，但见树子青冥冥。\n门前水流渠，照灼鬚眉清。\n科斗游其间，脚股各已生。\n渠旁草鬰鬰，草底蚯蚓鸣。\n韵如抽茧丝，幽咽得我听。\n念此琐细物，随时变音形。\n黄河赤鲤或点额，老骥塞默长羁缨，嗟嗟世路真难行。",
        "dynasty": "宋",
        "collection_info": null
    },
    {
        "title": "同弟茂通效温飞卿体",
        "author": "范浚",
        "content": "海棠红歇鶑停歌，麦风时候犹清和。\n帘垂箓簌深院静，赤栏细柳阴婆娑。\n池塘正觉幽事好，萍叶藻蔓涵清波。\n一双胡燕薇丛外，衔得芹泥来补窠。",
        "dynasty": "宋",
        "collection_info": null
    },
    {
        "title": "送乔民瞻倅武昌",
        "author": "范浚",
        "content": "春风未绿江南草，春信腊前梅蕊早。\n水村着处是南枝，想见君行被花恼。\n如君久合上华途，胡为半刺犹题舆。\n奉引未骑沙苑马，佐藩且食武昌鱼。\n频年欣接游从乐，忽手别书空作恶。\n江干跋马望行舻，日暮山寒云错莫。\n往闻南纪百战场，腥风杀气吹湖湘。\n只今江汉俱练静，棹讴杂发行连樯。\n君从鹦鹉洲边去，历历遥看汉阳树。\n莫言槌碎黄鹤楼，准拟书来寄佳句。",
        "dynasty": "宋",
        "collection_info": null
    },
    {
        "title": "送徐履之倅南昌",
        "author": "范浚",
        "content": "春山罨画春江平，江头春船椎鼓声。\n钟陵别乘唤帆席，笑看猎猎风摇旌。\n明朝太末经行处，悬愁望断烟绵树。\n劳劳樯燕亦留君，且共推蓬话情素。\n钟陵地雄古名都，美官况復称题舆。\n看君逸足展夷路，逐电追风万里余。\n前知按部劳绥抚，箳篂行湿西山雨。\n君家孺子有遗台，试向东湖聊讯古。\n兰阴新漉酒吹醅，更折江花劝引杯。\n圣代兴廉访良吏，迟君却抱鹤书回。",
        "dynasty": "宋",
        "collection_info": null
    },
    {
        "title": "六笑",
        "author": "范浚",
        "content": "我笑支道林，远移买山书。\n巢由古达士，不闻买山居。\n我笑贺知章，欲乞鑑湖水。\n严陵钓清江，何曾问天子。\n我笑陶靖节，自祭真忘情。\n胡为托青鸟，乃欲长年龄。\n我笑王无功，琴外无所欲。\n当其恋五斗，乃独不知足。\n我笑杜子美，夙昔具扁舟。\n老大意转拙，欲伴习池游。\n我笑韩退之，不取万乘相。\n三黜竟不去，触事得谗谤。\n客言莫谩笑古人，笑人未必不受嗔。\n螳螂袭蝉雀在后，只恐有人还笑君。\n迴头生愧不能语，嘲评从今吞不吐。\n誉尧非桀亦何为，讪周讥禹终无取。",
        "dynasty": "宋",
        "collection_info": null
    },
    {
        "title": "读杨子云传",
        "author": "范浚",
        "content": "老不晓事杨子云，缀文讥诃坚逐贫。\n班生曲笔甚假借，谓不戚戚元非真。\n草玄欲作后人计，投阁自迷身不利。\n王涯筮中好其书，宁復逆知甘露事。\n蛙声紫色欺昏童，义士远引如冥鸿。\n胡为颠眩尚执戟，美新屈首称臣雄。\n岷山沃野蹲鸱大，拓落不归良已过。\n近危竟似井眉瓶，虚作反骚嗤楚些。\n诡情怀禄遭嘲评，但用笔墨垂声名。\n文章要亦千古事，久矣法言今正行。",
        "dynasty": "宋",
        "collection_info": null
    },
    {
        "title": "读王建射虎行",
        "author": "范浚",
        "content": "我读射虎行，感概兴长叹。\n官羌射虎得虎难，山下远立常空还。\n惜留猛虎着山裏，射杀顾恐终身闲。\n有如边将图偷安，遵养时赋容其姦。\n翻愁努力尽高鸟，良弓挂壁无由弯。\n君不见刘巨容高千里，留贼自资媒富贵，恐贼尽诛身不利。\n坐令屈律裹头人，横暴九州狂螫噬。\n嗟嗟忠臣心不移，受刀摩颈甘如饴。\n纷纷血刃勇不顾，一死未谢君王知。\n官军壮志吞蛮夷，匈奴不灭宁家为。\n相公誓欲平淮西，慨言贼在归无期。\n霍公裴公今已矣，我吟射虎徒歔欷。",
        "dynasty": "宋",
        "collection_info": null
    },
    {
        "title": "冬夜有感",
        "author": "范浚",
        "content": "宵长倦观书，掩帙起微步。\n徘徊檐隙月，点缀竹稍露。\n寒空顽无风，寂历雁时度。\n不知何处村，尚急野塘戽。\n哀哉当丙夜，取水穷沮洳。\n得无空鱼羣，一举不復顾。\n那知今竭泽，无復鱼可捕。\n天公仁百物，暴殄天所怒。\n褰裳欲从之，告以盍长虑。\n浮云暗林野，恐堕荆棘路。\n出门还入门，此意定谁喻。\n遣兴强微吟，凄凉不能句。",
        "dynasty": "宋",
        "collection_info": null
    },
    {
        "title": "送兄茂瞻机宜之官广东",
        "author": "范浚",
        "content": "黄芦鬣鬣秋风肥，鬼雨洒草南山悲。\n长涂客子动愁肺，往往扪辙多思归。\n我兄岂不感时节，东床卷席将何之。\n自言南州有元帅，标鉴本是阳秋皮。\n荐绅奔走欲定价，一见许我奇男儿。\n提撕表奏置戎幕，使我坐握官机宜。\n高生所愧国士知，不辞触热向武威。\n我今去路虽千里，敢以驱驰负知己。\n南州最盛肩京都，昔人欲语停杯余。\n地灵孕秀多异产，鼊皮蚺蟾如虫蛆。\n旧闻民俗蛮顽甚，蜂屯蚁杂难爬梳。\n圣朝神化与换骨，讵事草薙髠根株。\n我兄智囊载大腹，抚俗自应才有余。\n腰间长剑生铜吼，可脍蛮王快屠狗。\n后当归路持旌麾，六印黄金大如斗。",
        "dynasty": "宋",
        "collection_info": null
    },
    {
        "title": "赠青城道人",
        "author": "范浚",
        "content": "道人来自青城巅，飘飘逸气凌云烟。\n青鞋布袜久游世，踏尽海宇名山川。\n琴心三迭得妙旨，华顶一路通幽禅。\n自言早岁拾瑶草，往往鹤上逢真仙。\n惜哉食服只半剂，犹与人世相周旋。\n曾期汗漫九垓外，决去已復挥骡鞭。\n伊予此生一念误，遂堕尘网嗟拘挛。\n镜中华髮已疏索，肘后丹经犹弃捐。\n三山银阙眇何许，怅望碧海波翻天。\n因君告我独往意，伎痒竦踊心茫然。\n莫言得道两尘隔，蓬岛只在拄杖前。\n定知后会君刮眼，看我玉练还颓年。",
        "dynasty": "宋",
        "collection_info": null
    },
    {
        "title": "理喻  其一",
        "author": "范浚",
        "content": "邮亭羁客寒无氊，夜怀家山情惘然。\n灯前坐感雨萧瑟，浩叹达晓愁无眠。\n邻翁不出蓬茨裏，听雨听风心似水。\n黄昏鼻息已雷鸣，往往檐喧不经耳。\n愁霖一种声纷纷，邻翁不闻羁客闻。\n是中转物有妙理，起予暗契瞿昙旨。",
        "dynasty": "宋",
        "collection_info": null
    },
    {
        "title": "理喻  其二",
        "author": "范浚",
        "content": "我眠鼻息邻家惊，耳不自闻齁䶎声。\n我耳忽鸣韵清磬，旁人对面那能听。\n耳鸣如心念，鼻息如己过。\n心念潜萌众莫知，己过自迷人看破。\n历历眼前皆要理，举世何人无鼻耳。",
        "dynasty": "宋",
        "collection_info": null
    },
    {
        "title": "杂兴四首  其一",
        "author": "范浚",
        "content": "水母虽目虾，竟自了无覩。\n如人心苟盲，记诵亦何补。\n当须见精义，一览洞千古。\n可效章句徒，冥迷自聋瞽。",
        "dynasty": "宋",
        "collection_info": null
    },
    {
        "title": "杂兴四首  其二",
        "author": "范浚",
        "content": "乞火固得火，不如钻燧多。\n寄汲非无泉，凿井泉盈科。\n君子贵自得，顾岂求之他。\n心焉有余师，奈彼自弃何。",
        "dynasty": "宋",
        "collection_info": null
    },
    {
        "title": "杂兴四首  其三",
        "author": "范浚",
        "content": "饥人嗜败肉，渴者甘腐浆。\n一为饥渴害，食饮俱失常。\n况兹方寸间，邪欲纷难量。\n微哉此心害，祸甚饥渴伤。",
        "dynasty": "宋",
        "collection_info": null
    },
    {
        "title": "杂兴四首  其四",
        "author": "范浚",
        "content": "昔人称水淫，好洁若无奈。\n居然一日间，洗涤十余过。\n君看七尺躯，孰与此心大。\n洗心傥亦尔，会绝客尘涴。",
        "dynasty": "宋",
        "collection_info": null
    },
    {
        "title": "听琴",
        "author": "范浚",
        "content": "坐人皆听琴，未必知琴音。\n相知纷满眼，未必相知心。\n知音如子期，知心如鲍叔。\n此道久寥寥，谁其踵高躅。\n古声勿復弹，古心徒自怜。\n知音惟月露，知我其惟天。\n君不见只今人情如纸薄，只今世路如溪恶。\n咄嗟许事不足论，鸟迹微茫度寥廓。",
        "dynasty": "宋",
        "collection_info": null
    },
    {
        "title": "寓居宝惠寺喜晴登山",
        "author": "范浚",
        "content": "喜霁出招提，爱山登嶪岌。\n林端已残照，路草犹半湿。\n丹崖断云归，翠窦飞泉入。\n长天没鸟影，远水动虹吸。\n尘襟得必瞰，爽气横来集。\n欲逐野僧还，更看空翠立。",
        "dynasty": "宋",
        "collection_info": null
    },
    {
        "title": "次韵侄端方过予偕行南村玩月",
        "author": "范浚",
        "content": "焚鱼共酌田家醴，欢酣递啸凉风起。\n子谙懒叔故相携，指点村南聊纵履。\n行行林影摇参差，拄杖扶我长过眉。\n幽寻极眺不知倦，路转石角时鈎衣。\n泉声入耳淙琤玉，何许泠泠砧杵续。\n悠然发兴见南山，林壑盘纡如岳麓。\n喧卑迥隔区中缘，况復华月升东边。\n明凝苔露正皎皎，浄映石濑弥娟娟。\n方欣清景多幽事，扬辉莫遣浮云蔽。\n绝怜萤影巧自持，却厌蛙讙苦无谓。\n归来阿朗傍隅趋，示我长吟意有余。\n明宵有月更相就，还看玉轮游舞云。",
        "dynasty": "宋",
        "collection_info": null
    },
    {
        "title": "送四兄茂安之任永嘉",
        "author": "范浚",
        "content": "不齐宰单父，廪廪德垂久。\n当年诚化洽，谁忍辄欺负。\n能令夜渔人，有得弃不取。\n何因政乃尔，贤助则多有。\n东嘉侔洛师，雅号士渊薮。\n儒风既纯古，俗习自忠厚。\n兄行试牛刀，岂復劳决剖。\n鸣弦会多暇，遇事无掣肘。\n悬知着嘉蹟，远与宓生偶。\n匪谓得声荣，期兄富师友。",
        "dynasty": "宋",
        "collection_info": null
    },
    {
        "title": "次韵侄端臣雨晴出郊",
        "author": "范浚",
        "content": "雨中烂熳睡，门径横林扉。\n朝晖入瓮牖，起我聊伸眉。\n良游眺江郊，揽袂风披披。\n平瀛涨新绿，滟漾摇晴陂。\n云峦霭空翠，烟树森华滋。\n潭渔下罜䍡，陇种行楼犁。\n贪穿康乐屐，更杖原思藜。\n阿宜倦游还，心事嗟多违。\n新功在琢句，非復吴下时。\n渊明赋归来，今是知昨非。\n君看古贤达，茹草甘长饥。\n悠悠身外事，凛凛胸中奇。\n因赓喜霁作，用代城南诗。",
        "dynasty": "宋",
        "collection_info": null
    },
    {
        "title": "送袁上人还铜山",
        "author": "范浚",
        "content": "上人眼睛黄，游艺出天悟。\n胸中七曜历，掌上九筹数。\n通医诏百药，袭气了三住。\n余犹穷众术，辨口剧河注。\n谁云不拘教，心实谨律度。\n提携木上座，白足勤远步。\n丁丁啄郊扉，起我曳尘屦。\n高谈翠竹法，时觅碧云句。\n语以丘轲书，竦踊知咏慕。\n南山古花界，可隠玄豹雾。\n挽使小淹留，怀归锡难驻。\n长途雪没胫，栗烈正寒冱。\n披披拂风袖，笑话岩中趣。\n巾瓶到铜山，钟梵岁云暮。\n浮云亦何意，南北自来去。\n迟尔青春深，过予碧溪路。",
        "dynasty": "宋",
        "collection_info": null
    },
    {
        "title": "寄题余姚严公堂",
        "author": "范浚",
        "content": "汉家蒲车邀客星，严公高举鸿冥冥。\n故人作帝且不屈，肯復俯首趋羣卿。\n姚江知是公卿聚，乡人尚敬陈山墓。\n宁须封鬣卧麒麟，古陇荒凉名自着。\n徐侯健令聊弦歌，草鞠犴圄庭张罗。\n作堂县圃得面势，正见列岫青峨峨。\n堂名不为游观设，标榜严公仰前哲。\n令方冰蘗事清修，日企陈山思砥节。\n世人慕贵不足论，下马泣拜汾阳坟。\n令今但望钓翁冢，好尚与俗真莸熏。\n往闻范公当守睦，严濑奉祠初结屋。\n至今压水抗轩楹，高椓檐牙映乔木。\n此堂徐侯能始基，后来继者知为谁。\n垩丹他日傥漫漶，补理勿废兹良规。",
        "dynasty": "宋",
        "collection_info": null
    },
    {
        "title": "叹旱",
        "author": "范浚",
        "content": "我行田间叹且惊，田间旱块丝纵横。\n荆榛恶草亦枯瘁，虽有稷黍何由生。\n田边老人为予语，欲语先愁泪如雨。\n老儿百指住山西，世业农桑不工贾。\n年年此田收好谷，玉粒长腰舂百斛。\n公私取给有赢余，作饭为麋肥口腹。\n今年旱种良辛苦，抱瓮浇畦宁入土。\n囷倾旧谷已无余，新谷疏芜復如许。\n年年百指无忧畏，今年百指俱憔悴。\n饿死填沟自不辞，只愁逋负官家税。\n即今官税催输入，督吏临门如火急。\n老儿可是乐征呼，其奈黍头无一粒。\n我感翁言情激烈，却笑老翁言太拙。\n为陈天子有深仁，子惠穷民念民切。\n况今官府皆时贤，会将租责都蠲捐。\n庶几俭岁亦得饱，且与尔曹图醉眠。",
        "dynasty": "宋",
        "collection_info": null
    },
    {
        "title": "戏赠蜀僧清鉴",
        "author": "范浚",
        "content": "西川有一鉴子，非铜非铁非铅。\n不假江心百炼，自然本体精坚。\n从来无台可安，莹磨拂拭都捐。\n历历森罗万象，岂分胡汉蚩妍。\n旁人不敢穷窥，照渠肝胆悬悬。\n东来吴越万里，依旧虚明湛然。\n识者知为法宝，不识酬之几钱。\n泥尘埋没不得，光透三千大千。",
        "dynasty": "宋",
        "collection_info": null
    },
    {
        "title": "读长门赋",
        "author": "范浚",
        "content": "阿娇负恃颜姝好，那知汉帝恩难保。\n一朝秋水落芙蕖，几岁长门闭春草。\n自怜身世等前鱼，旧宠全移卫子夫。\n独夜不眠香草枕，东箱斜月上金铺。\n晓惊永巷车音近，失喜疑君枉瑶轸。\n临风望幸立多时，却是轻雷声隠隠。\n年年织女会牵牛，百子池边侍宴游。\n自从一落离宫后，无復穿针更上楼。\n长记髫年聘时节，爱深金屋宁衰歇。\n而今遽觉冷如冰，不解向人佯暖热。\n愁看空树集珍禽，孔翠追飞鸾凤吟。\n顾步深嚬生怅望，伊谁一为迴天心。\n人言消渴临邛客，天下工文专大册。\n黄金取酒奉文君，愿悟君王赐颜色。\n赋成果得大家怜，凤觜煎胶续断絃。\n不似昭君离汉土，一生埋没犬羊天。",
        "dynasty": "宋",
        "collection_info": null
    },
    {
        "title": "上李舍人",
        "author": "范浚",
        "content": "李侯半天霞，绝俗几千丈。\n平生有劲气，傲岸力高尚。\n波涛驱笔底，万里一奔放。\n清风凛鬚眉，挺拔舍人样。\n蚤以鸳鹭姿，簉羽迩天仗。\n拖绶奉朝请，论列专靡让。\n言辞剧酸灼，贬窜辱伤谤。\n官资如马足，曾不兴怊怅。\n宴游长笑傲，忠鲠期自谅。\n江山穷赏目，搜抉归吟唱。\n于今富篇章，态度难悉况。\n精清极孤高，丽雅略谈浪。\n乘豪骋雄怪，句法时跌宕。\n端如抚良琴，杳默变清亮。\n连篇时讽咏，飧寝每辄忘。\n我惭语俗下，有类牛鸣盎。\n遽耳咸池音，吟魂惊沮丧。\n闻之良匠氏，侏儒非冗长。\n医师兼百药，马勃用或当。\n微言出堂下，挈手烦叔向。\n倘许揖戈鋋，愿奉诗坛将。",
        "dynasty": "宋",
        "collection_info": null
    },
    {
        "title": "送徐彦思倅建安",
        "author": "范浚",
        "content": "君不闻诗人一席眠𥳌{𥫗穷}，夜泊建溪微月中。\n犹能即事慰岑寂，隔帘朗咏看朣胧。\n今君笑拥箳篂去，正有繁花明驿路。\n修程百越渺风烟，发兴自应多丽句。\n知君踔越是名流，朱绂聊烦佐上州。\n贰政少安郎罢囝，却登要路赞皇猷。\n西风略略摇征旆，过往题诗援离袂。\n武夷鹤膝杖扶羸，寄我他时访松桂。",
        "dynasty": "宋",
        "collection_info": null
    },
    {
        "title": "拟李太白笑矣乎",
        "author": "范浚",
        "content": "笑矣乎，笑矣乎。\n交情贫富古已殊，翟公底用门间书。\n尔真自尔我自我，嚣然将奈吾何如。\n笑矣乎，笑矣乎。\n世人那得相贤愚，是非正用一理枢。\n目光莫着牛背上，但付捧腹聊卢胡。\n笑矣乎，笑矣乎。\n是生百岁犹蘧庐，勿谩辛苦愁其躯。\n丁年无事且须醉，可待华髮伤头颅。\n笑矣乎，笑矣乎。\n冯讙悲歌食无鱼，少陵老跨东家馿。\n宁如三高饱斫鲙，坐啸一舸凌烟湖。\n笑矣乎，笑矣乎。\n相随出关汉两疏，散资千万荀隠居。\n彼皆弃置慕闲逸，得閒何乃翻区区。\n君不见向来热手势莫俱，侧肩羹沸权门朱。\n又不见元家胡椒八百斛，石家水碓三十区。\n只今人骨久已朽，空余古冢号寒狐。",
        "dynasty": "宋",
        "collection_info": null
    },
    {
        "title": "龙游吴宰因劝农过寓居  其一",
        "author": "范浚",
        "content": "令君剖剧久推贤，人谓贤如百里天。\n最绩已优恩已洽，讼堂无事日鸣絃。",
        "dynasty": "宋",
        "collection_info": null
    },
    {
        "title": "龙游吴宰因劝农过寓居  其二",
        "author": "范浚",
        "content": "夙驾勤民力劝耕，肯停车轨访柴荆。\n谁言羁旅知交态，君似春风不世情。",
        "dynasty": "宋",
        "collection_info": null
    },
    {
        "title": "龙游吴宰因劝农过寓居  其三",
        "author": "范浚",
        "content": "阡陌东西驯雉鸣，陌头父老望前旌。\n争言字我今三岁，真是冰清见底清。",
        "dynasty": "宋",
        "collection_info": null
    },
    {
        "title": "龙游吴宰因劝农过寓居  其四",
        "author": "范浚",
        "content": "云根仙馆驻鳬飞，倚阁遐观笏拄颐。\n但赏春山多胜事，不知桃李被恩私。",
        "dynasty": "宋",
        "collection_info": null
    },
    {
        "title": "龙游王丞相过寓居  其一",
        "author": "范浚",
        "content": "邑丞族望迈平韦，谦槩能过白板扉。\n应是德门流庆远，清芬今復继乌衣。",
        "dynasty": "宋",
        "collection_info": null
    },
    {
        "title": "龙游王丞相过寓居  其二",
        "author": "范浚",
        "content": "能事知君不负丞，况逢令长着贤声。\n同心坐了公家事，那肯空书纸尾名。",
        "dynasty": "宋",
        "collection_info": null
    },
    {
        "title": "龙游王丞相过寓居  其三",
        "author": "范浚",
        "content": "君家丞相世豪英，字画文章不朽名。\n盥手何时披墨妙，乌丝栏上看真行。",
        "dynasty": "宋",
        "collection_info": null
    },
    {
        "title": "四月一日偶成三绝句奉勉诸友  其一",
        "author": "范浚",
        "content": "麦风澹荡气清和，又见阴阴夏木多。\n试问社中同志士，经春举力竟如何。",
        "dynasty": "宋",
        "collection_info": null
    },
    {
        "title": "四月一日偶成三绝句奉勉诸友  其二",
        "author": "范浚",
        "content": "日正舒长好着鞭，会须闻早慕高坚。\n君看少壮荒嬉子，多向衰迟却讳年。",
        "dynasty": "宋",
        "collection_info": null
    },
    {
        "title": "四月一日偶成三绝句奉勉诸友  其三",
        "author": "范浚",
        "content": "读书意绪戒荒芜，要使心清一事无。\n过眼飞光流水急，莫矜颐颔始生鬚。",
        "dynasty": "宋",
        "collection_info": null
    },
    {
        "title": "送李国佐还三衢",
        "author": "范浚",
        "content": "昔人好与胜己处，今世陋学多专愚。\n惜哉计出柏马下，往往自足令人吁。\n子今年少且竞爽，径拂归袖真良图。\n人言十步有茂草，行矣求益无踌躇。",
        "dynasty": "宋",
        "collection_info": null
    },
    {
        "title": "送赵安伯县丞之任婺源",
        "author": "范浚",
        "content": "邑丞清操如臞儒，人言帝宗千里驹。\n燃膏夜绝学更苦，下笔欲命骚为奴。\n往年给札试西省，堵墙学士纷惊呼。\n归来汀草乱袍色，上食日向庭闱趋。\n君家先烈今谁如，江州黄州忠义俱。\n绿林豪客为蒲伏，刮肠洗胃投戈殳。\n我方三叹揖盛事，欲纪劲节惭才芜。\n君其努力济世美，倘登要路须捐躯。\n春流起柂花芬敷，取别草草如惊鳬。\n君逢后日南来客，莫忘书札贻潜夫。",
        "dynasty": "宋",
        "collection_info": null
    },
    {
        "title": "凌霄花",
        "author": "范浚",
        "content": "栽松待成阴，种漆拟作器。\n人皆笑艰拙，往往后得利。\n君看植凌霄，百尺蔓柔翠。\n新花鬰煌煌，照日吐妍媚。\n风霜忽摇落，大木亦雕瘁。\n视尔托根生，枯茎无残蔕。\n先荣疾萧瑟，物理固艰恃。\n凌霄亟芳华，衰歇亦容易。",
        "dynasty": "宋",
        "collection_info": null
    },
    {
        "title": "题武康唐伯南扫月轩",
        "author": "范浚",
        "content": "竹影扫秋月，乃是仙人诗。\n至今幽隠士，想像沙塘陂。\n开轩笑长风，坐看山月吐。\n修篁出清姿，会作婆娑舞。\n莫遣儿辈觉，此乐无人知。\n谁家復多竹，风月同幽期。\n幸当语竹弟，俗士久暌阙。\n主人倘无嫌，为扫石上月。",
        "dynasty": "宋",
        "collection_info": null
    },
    {
        "title": "寄题郑亨仲可友亭",
        "author": "范浚",
        "content": "郑君坐交穷，结柳穷不去。\n无朋长独立，老大荒村住。\n荒村扫人迹，取友惟西山。\n当应爱山标，可望不可攀。\n牵萝架风亭，嶻嶭揖高调。\n修檐入危碧，阮眼坐相照。\n嗟今轻薄子，对面生九疑。\n宁如友真山，贞质终无移。\n怜君意超超，愧我劳勿勿。\n未共结交心，漫负心脾骨。",
        "dynasty": "宋",
        "collection_info": null
    },
    {
        "title": "四睡次三兄茂载韵  其一",
        "author": "范浚",
        "content": "门外啼鸦暗柳浓，华堂翠幕度香风。\n流鶑不识梦魂远，自向窗前诉落红。",
        "dynasty": "宋",
        "collection_info": null
    },
    {
        "title": "四睡次三兄茂载韵  其二",
        "author": "范浚",
        "content": "水亭珍簟卧瑠璃，日暮凉生小雨催。\n谁刺莲船过前渚，榜歌声落枕边来。",
        "dynasty": "宋",
        "collection_info": null
    },
    {
        "title": "四睡次三兄茂载韵  其三",
        "author": "范浚",
        "content": "小窗卧冷听吟蛩，半拥轻衾乍怯风。\n清梦不成空有恨，萧骚疏雨打梧桐。",
        "dynasty": "宋",
        "collection_info": null
    },
    {
        "title": "四睡次三兄茂载韵  其四",
        "author": "范浚",
        "content": "满面风霜道上儿，箝衔口角甲生肌。\n幽人只有高眠兴，雪拥柴门了不知。",
        "dynasty": "宋",
        "collection_info": null
    },
    {
        "title": "暮春病起绝句二首  其一",
        "author": "范浚",
        "content": "病起春深白昼闲，瓦松花老掩柴关。\n坐调心息无浮念，沉水烟销古博山。",
        "dynasty": "宋",
        "collection_info": null
    },
    {
        "title": "暮春病起绝句二首  其二",
        "author": "范浚",
        "content": "老去长闲百不营，推书习静更真清。\n西窗日脚篱筛动，时有飞虫扑纸声。",
        "dynasty": "宋",
        "collection_info": null
    },
    {
        "title": "浦江华藏寺如胜上人欲募施者开田佐僧供以长老皎公书来求予诗作二十韵奉勉",
        "author": "范浚",
        "content": "浮图谢朋亲，屏迹藏岩幽。\n多规脱徭赋，岂必皆禅流。\n自言佛遗经，垦土为愆尤。\n不耕徒谷腹，何异鼠雀偷。\n告之勿浮食，当须力锄耰。\n前修举锹事，千载垂风猷。\n奈何哑羊僧，百语不颔头。\n皎公老禅伯，雅慕吾孔周。\n其徒有如胜，用意非常俦。\n欲开千畦田，更办两具牛。\n率彼枯木众，躬耕食其秋。\n释门有添丁，乃翁坐无忧。\n与国助耘耔，疲甿庶其瘳。\n此志良足嘉，感之叹绸缪。\n昔闻白黑众，十万俱清修。\n鸠金置千亩，给供无时休。\n于今岂无人，胜也当寻求。\n长途触隆冬，一衲寒飕飗。\n朱门立雪久，欢喜无生愁。\n作诗劝勇往，以俟岁晚收。",
        "dynasty": "宋",
        "collection_info": null
    },
    {
        "title": "郊行探春得梅林攀玩为乐因成诗示偕行",
        "author": "范浚",
        "content": "公不见白衣居士春风裏，浪走寻芳南涧底。\n要见深红踯躅花，不辞辛苦行三里。\n吾人风味復不恶，异代幽情敢相拟。\n故穿密竹过山腰，却下横桥度沙嘴。\n宁甘着脚踏残雪，正欲搜春访桃李。\n天寒桃李都未花，只有山梅破红蕊。\n低欹岩石俯苍翠，倒影方塘照清泚。\n临风三嗅忍迴头，细看长吟聊徙倚。\n牵花及此当作意，归把疏香泛浮蚁。\n莫令摽落乱飞空，惆怅残英随陇水。",
        "dynasty": "宋",
        "collection_info": null
    },
    {
        "title": "次韵楼仲辉郎中游天王寺登城晚归三绝句  其一",
        "author": "范浚",
        "content": "㸌㸌城头五丈旗，万人辇土事增陴。\n念当拔白俱登守，恨乏骁雄济一时。",
        "dynasty": "宋",
        "collection_info": null
    },
    {
        "title": "次韵楼仲辉郎中游天王寺登城晚归三绝句  其二",
        "author": "范浚",
        "content": "春来物色已争妍，梅柳低昂古道边。\n放步径从莲社去，逃禅要学饮中仙。",
        "dynasty": "宋",
        "collection_info": null
    },
    {
        "title": "次韵楼仲辉郎中游天王寺登城晚归三绝句  其三",
        "author": "范浚",
        "content": "归路行吟惨夕风，愁烦聊遣酒兵攻。\n也知念国髭鬚白，不忘朝廷醉眼中。",
        "dynasty": "宋",
        "collection_info": null
    },
    {
        "title": "次韵侄端臣感兴",
        "author": "范浚",
        "content": "日车走长天，劫劫不容息。\n坐令韶稚子，面有冻梨色。\n崎岖百年内，贵贱俱物役。\n独往属幽人，膏肓嗜泉石。\n伊予真爱山，所向留屐迹。\n遥岑难历脚，望望怜寸碧。\n阿卿昨远游，厌俗眼常白。\n归来对家山，随遇有余适。\n哦诗洗穷愁，感事念今昔。\n婆娑碧溪上，俛仰欣自得。\n应嗤曩行路，万事等儿剧。\n相期从此始，幽赏且连夕。",
        "dynasty": "宋",
        "collection_info": null
    },
    {
        "title": "次韵婺守林懿成检正游赤松绝句四首  其一",
        "author": "范浚",
        "content": "宝积峯前露朮香，使君行旆照晴阳。\n佳游会自希高躅，可是空寻叱石羊。",
        "dynasty": "宋",
        "collection_info": null
    },
    {
        "title": "次韵婺守林懿成检正游赤松绝句四首  其二",
        "author": "范浚",
        "content": "黄堂流化古风还，夙驾勤民陇亩间。\n已变呻吟作谣咏，山中那用觅还丹。",
        "dynasty": "宋",
        "collection_info": null
    },
    {
        "title": "次韵婺守林懿成检正游赤松绝句四首  其三",
        "author": "范浚",
        "content": "紫烟仙客古祠堂，青士苍官屹道傍。\n想见隼旟穿翠帐，有人迎路晓骑羊。",
        "dynasty": "宋",
        "collection_info": null
    },
    {
        "title": "次韵婺守林懿成检正游赤松绝句四首  其四",
        "author": "范浚",
        "content": "殿邦政蹟茂棠阴，着屐题诗寄意深。\n应有高人陪皂盖，烟萝深处得幽寻。",
        "dynasty": "宋",
        "collection_info": null
    },
    {
        "title": "次韵侄端臣喜雨",
        "author": "范浚",
        "content": "初弦落微月，草宇夜岑寂。\n追凉拂桃笙，伸欠聊偃息。\n檐荣忽飞雨，散乱银竹白。\n避漏起移床，青灯晕空壁。\n晓看蛙入户，时有燕为石。\n是节正骄阳，敲烦火云赤。\n烦蒸等坐甑，百体劳按抑。\n良苗忧槁暴，空有庭树碧。\n借免抱龟肠，犹应困蔬色。\n炎埃今一洗，万井沐甘泽。\n望岁即交欢，宁容须暇隙。\n相逢如得酒，釂饮莫余沥。",
        "dynasty": "宋",
        "collection_info": null
    },
    {
        "title": "送别姚令声删定还诸暨",
        "author": "范浚",
        "content": "昔嗟九载一相见，伊我与君俱赋诗。\n只今又话十年别，幞被可辞同宿期。\n相欢美酒如倾水，我歌日暮惊风起。\n惜君抑塞抱奇才，拳跼骅骝垂两耳。\n汉朝公卿忌贾生，世路古已悲难行。\n如君不入中兴用，脱帽置酒来耦耕。\n君马欲东还语别，细雨黄花正愁绝。\n一尊不更苦留君，后日空嗟共明月。",
        "dynasty": "宋",
        "collection_info": null
    },
    {
        "title": "示侄",
        "author": "范浚",
        "content": "华颠老学似秉烛，及壮贵在勤书诗。\n男儿不解事文笔，何异妇女留鬚眉。\n予生早已度弱冠，畋渔籍素常嗟迟。\n尔今年纔十八九，着力钻砺诚当时。\n胡为讲道率粗灭，浪自闲散多盘嬉。\n或时使酒昧检束，怒駡臧获惊纷披。\n我旁闻尔作气势，怜尔放骜如痴儿。\n人生禀受性不恶，鞚驭要使知高低。\n常时见尔亦逊顺，顿以狂药生尤违。\n便当惩艾悼往失，痛戒濡首疏尊巵。\n专心蓄力玩经笥，调护气术循绳规。\n吾言一日可三復，勿谓浪语无资裨。",
        "dynasty": "宋",
        "collection_info": null
    },
    {
        "title": "示友",
        "author": "范浚",
        "content": "忍过事堪喜，斯言良不欺。\n当须去钳忌，佩服西门韦。\n君看朋徒间，契阔多暌离。\n胡不事久要，有酒欢乐之。\n顾于毛髮轻，溢恶相嗔嗤。\n平生结情好，一旦成乖违。\n讥呵起交攻，丑语剥面皮。\n空贻两不快，呀喘如筒吹。\n吾闻西山翁，弃恶怨用希。\n男子固尚气，何以睚眦为。\n请君谢犬尾，脱略除嫌疑。\n自然邻曲交，耐久欢相持。\n傥復不自慰，君当读吾诗。",
        "dynasty": "宋",
        "collection_info": null
    },
    {
        "title": "送张子经抚干还临安幕",
        "author": "范浚",
        "content": "一昨暌离五换年，相逢道旧各欣然。\n已陪文酒四百刻，更得车斜二十篇。\n君家阁老名能赋，蓬莱扈游方遇主。\n吞曹夺李杜陵翁，句律从来付宗武。\n如君才藻信踰人，着帽犹为入幕宾。\n别去当须自珍宠，行看策足出风尘。",
        "dynasty": "宋",
        "collection_info": null
    },
    {
        "title": "送叶彦益县丞之任江宁",
        "author": "范浚",
        "content": "君不闻赤县诗人书案牍，两衙苦被官拘束。\n自嫌不辨世间忙，犹得吟看县墙绿。\n今君器度鼎函牛，为丞烹鲜余地优。\n更当渌水吴京邑，豪士新亭旧胜游。\n去追礼乐羣英盛，岂復区区劳贰令。\n两株松下日长哦，会有刘郎五题咏。\n能来取别思依然，为我津头一繫船。\n解手看君有知己，吹嘘高翮上青天。",
        "dynasty": "宋",
        "collection_info": null
    },
    {
        "title": "对酒分和杜诗",
        "author": "范浚",
        "content": "桃花朱朱李花白，高柳花边出多碧。\n雨中物色更芳鲜，未碍刘郎中一石。\n醺酣裁诗角险丽，坐人豪逸俱勍敌。\n但令得醉復长吟，山云从尔生虚壁。",
        "dynasty": "宋",
        "collection_info": null
    },
    {
        "title": "游赤松观",
        "author": "范浚",
        "content": "灵祠丹井余真迹，祠下老松森百尺。\n仙子骑鲸去不归，痴人犹问山中石。",
        "dynasty": "宋",
        "collection_info": null
    },
    {
        "title": "次韵弟茂通立春四首  其一",
        "author": "范浚",
        "content": "物华俱入发生辰，喜见花梢刺眼新。\n便好衔杯嚼红蕊，不须枝上火烧春。",
        "dynasty": "宋",
        "collection_info": null
    },
    {
        "title": "次韵弟茂通立春四首  其二",
        "author": "范浚",
        "content": "青青覆雉麦畦肥，柳线轻黄拂面垂。\n拟赠物华无丽句，徒惭口业未抛诗。",
        "dynasty": "宋",
        "collection_info": null
    },
    {
        "title": "次韵弟茂通立春四首  其三",
        "author": "范浚",
        "content": "春生稚戏我难同，聊復题诗方絮红。\n忽得池塘梦中语，知君句律有新功。",
        "dynasty": "宋",
        "collection_info": null
    },
    {
        "title": "次韵弟茂通立春四首  其四",
        "author": "范浚",
        "content": "富人百屋看钱堆，不省东风几日来。\n报答春光须我辈，要当剧饮纵欢咍。",
        "dynasty": "宋",
        "collection_info": null
    },
    {
        "title": "赠清鉴上人",
        "author": "范浚",
        "content": "川勤直下生马驹，早追奔电越国都。\n至今不肯着槽厩，蹴蹋万里浮江湖。\n我来古寺长松下，邂逅解包逢藞䕢。\n尚看秀色带峨眉，墨玉贯珠常在把。\n问今客路迷风沙，得无劳苦行天涯。\n笑言烦恼真佛事，去家千里犹吾家。\n休公昔生我乡曲，一瓶得得游西蜀。\n鉴今却自蜀中来，好住兰阴结茅屋。",
        "dynasty": "宋",
        "collection_info": null
    },
    {
        "title": "寄题赵叔才秀芝堂",
        "author": "范浚",
        "content": "君不见邯郸邑令昔好奇，强指金灯花作芝。\n得非美瑞世罕见，遂假凡草相漫欺。\n君家闻有真三秀，近出高楹照檐溜。\n不须仙客费耘锄，协气蒸成自荣茂。\n信知为善来嘉祥，得此上药扶年长。\n庭阶令子映兰玉，要使如芝冠众芳。",
        "dynasty": "宋",
        "collection_info": null
    },
    {
        "title": "苦寒行",
        "author": "范浚",
        "content": "君不见诗人着布裘，愿得大裘一万里。\n又不见诗人叹茅屋，愿得广厦千万间。\n重堂复宇御狐白，今世谁念人多寒。\n我衣穿空垂百结，蓬萝盖头四壁裂。\n却顾悲号穷独人，露宿牛衣冷如铁。",
        "dynasty": "宋",
        "collection_info": null
    },
    {
        "title": "凄凉行",
        "author": "范浚",
        "content": "君不见神羊触邪世不省，舞马应节披华衣。\n又不见屈轶指佞没空草，合欢蠲忿生庭墀。\n勋华一去几千载，神羊屈轶令人悲。\n二物不可见，我悲何日忘。\n喧啾闻反舌，炎夏亦凄凉。",
        "dynasty": "宋",
        "collection_info": null
    },
    {
        "title": "三月廿六日夜同侄端臣端杲观异书效李长吉体",
        "author": "范浚",
        "content": "杨花乱落青春暮，燕拂帘旌傍人语。\n缥壶买酒洗春愁，迴风落日檐花舞。\n赫蹏断烂千载书，青灯照字惊蟫鱼。\n冬烘老生时自哂，安用盘盂学田蚡。",
        "dynasty": "宋",
        "collection_info": null
    },
    {
        "title": "四月十六日同弟侄效李长吉体分韵得首字",
        "author": "范浚",
        "content": "黄梅雨歇春归后，抟黍哺雏鸠唤妇。\n红残小颊蹊上花，翠刷浓眉陌头柳。\n箨痕半脱烟篁瘦，露裛幽香逗书牖。\n云容漠漠晓阴愁，麦信风前一搔首。",
        "dynasty": "宋",
        "collection_info": null
    },
    {
        "title": "偶作二首  其一",
        "author": "范浚",
        "content": "晏食聊当肉，缓步聊当车。\n身闲贵莫比，心足富有余。\n时饮一杯酒，历观千载书。\n正尔良独难，亦復将何须。",
        "dynasty": "宋",
        "collection_info": null
    },
    {
        "title": "偶作二首  其二",
        "author": "范浚",
        "content": "飞花拂帘幌，亦有关篱墙。\n随风各偶尔，何足较短长。\n富贵真传舍，易人岂其常。\n寄语穷巷士，少安无自伤。",
        "dynasty": "宋",
        "collection_info": null
    },
    {
        "title": "狂泉",
        "author": "范浚",
        "content": "昔有大荒国，水以狂泉名。\n国人皆饮泉，狂颠率无宁。\n一者自穿汲，乃独能常醒。\n国人既皆狂，反见不狂惊。\n顾谓不狂人，无乃鬼物凭。\n不然是狂疾，救疗当痊轻。\n施针灼炷艾，肤肉无全平。\n而彼不狂者，被虐楚不胜。\n贲然走泉所，酌饮不敢停。\n既饮即亦狂，万虑皆迷冥。\n其狂与众一，众始欢相倾。\n世事今亦然，嗟哉感诗鸣。\n安得跨鹏背，独往游天溟。\n寄谢彼狂子，酌泉吾不能。",
        "dynasty": "宋",
        "collection_info": null
    },
    {
        "title": "次韵六兄茂永论有无之作",
        "author": "范浚",
        "content": "磨砖不成镜，画餠不可食。\n谈空如画餠，要匪实消息。\n泥有如磨砖，未免见排闢。\n筹量有无中，背道费寻觅。\n先天为心祖，此事冥太易。\n空毋堕渺茫，有勿着声色。\n勿同半生灭，邪见徒役役。\n万有齐一虚，寥廓鸟无迹。\n至虚本非无，岂谓滞神识。\n佳哉僧肇论，妙意真的的。",
        "dynasty": "宋",
        "collection_info": null
    },
    {
        "title": "己巳十二月廿九日同侄端臣端杲观王右军帖并晋书以白藕荐酒成诗",
        "author": "范浚",
        "content": "星回景急岁聿除，更长烛明坐蓬庐。\n东风夜半欲入律，万木先已争号呼。\n小阮过予足风味，共观古帖披前志。\n秋蛇绾字右军书，朔马腾风东晋记。\n纷纭万古浩无涯，且啖白藕倾流霞。\n分甘恨不如船大，空想峰头十丈花。",
        "dynasty": "宋",
        "collection_info": null
    },
    {
        "title": "池上晚酌",
        "author": "范浚",
        "content": "雨余池上兴悠哉，坐荫藤花藉石苔。\n白鸟联拳相对立，红蕖粲艷一时开。\n吐吞月色云浓淡，经纬水纹风去来。\n幽事相关心自乐，岸巾独啸更衔杯。",
        "dynasty": "宋",
        "collection_info": null
    },
    {
        "title": "题双清堂",
        "author": "范浚",
        "content": "市合喧华外，堂开磊落明。\n大山横面势，积水带渟潆。\n野静讙蛙断，林幽独鸟鸣。\n杜陵诗句在，心迹喜双清。",
        "dynasty": "宋",
        "collection_info": null
    },
    {
        "title": "陶潜咏",
        "author": "范浚",
        "content": "五箇门前柳，千年身后名。\n挂冠真避俗，自祭颇忘情。\n且进杯中物，何劳絃上声。\n诗篇经李杜，犹得擅精清。",
        "dynasty": "宋",
        "collection_info": null
    },
    {
        "title": "次韵六兄茂永首夏新晴",
        "author": "范浚",
        "content": "燕落雨知节，鸠鸣天欲晴。\n行云飞断碧，斜日漏微明。\n笋上竹三径，苗肥田一成。\n野人知得饱，索酒坐班荆。",
        "dynasty": "宋",
        "collection_info": null
    },
    {
        "title": "题四兄茂安藏春园",
        "author": "范浚",
        "content": "春入名园何处寻，东风引步上岖嵚。\n平凝四面云岚合，曲折一丘花木深。\n碧草华滋迷绝径，绿萝阴影护芳林。\n韶光向此知归处，长与先生供醉吟。",
        "dynasty": "宋",
        "collection_info": null
    },
    {
        "title": "题四兄茂安秀野亭",
        "author": "范浚",
        "content": "山作屏风云作篱，岧峣亭子俯涟漪。\n绝知此地风光好，直为主人心迹奇。\n侧塞乱花红被径，檀栾高竹翠缘陂。\n惠连自喜陪幽赏，判却归时倒接䍦。",
        "dynasty": "宋",
        "collection_info": null
    },
    {
        "title": "次韵弟茂通晚晴",
        "author": "范浚",
        "content": "浮云捲尽绮霞明，藜杖扶行得晚晴。\n斜日水边鸂鶒影，孤烟林外鹁鸠声。\n且从乐处安心地，可向艰时触志兵。\n幽意欲言言不得，因君聊復动诗情。",
        "dynasty": "宋",
        "collection_info": null
    },
    {
        "title": "岁暮喜晴",
        "author": "范浚",
        "content": "晴山喜见晓巑岏，笑出蓬门不暇冠。\n风扫断云齐万弩，日融残雪上三竿。\n早黄杨柳漏春信，晚翠枇杷凌岁寒。\n从此林芳入幽赏，冻醪新压味甘酸。",
        "dynasty": "宋",
        "collection_info": null
    },
    {
        "title": "初冬郊行",
        "author": "范浚",
        "content": "空阔野云疏，行行思鬰纡。\n露花啼晚菊，风叶舞高梧。\n日落牛羊下，天寒雁鹜呼。\n却回南涧路，暝色拥蓬庐。",
        "dynasty": "宋",
        "collection_info": null
    },
    {
        "title": "游严州景德寺",
        "author": "范浚",
        "content": "出郭雨初霁，到山云欲无。\n老松看偃蹇，幽径上崎岖。\n佛屋藏岩曲，天花舞坐隅。\n向来愁绝意，此地一醒苏。",
        "dynasty": "宋",
        "collection_info": null
    },
    {
        "title": "雨后出郊二首  其一",
        "author": "范浚",
        "content": "晴景收林霭，春郊剩物华。\n曲尘官道柳，粉艷野墙花。\n竹裏草亭古，沙边苔径邪。\n遣心知有处，发兴渺无涯。",
        "dynasty": "宋",
        "collection_info": null
    },
    {
        "title": "雨后出郊二首  其二",
        "author": "范浚",
        "content": "扶舆穿密竹，度彴过前溪。\n霁色烟横野，春声水绕畦。\n映山行白鹭，迁木韵黄鹂。\n客裏贪幽事，归时日已西。",
        "dynasty": "宋",
        "collection_info": null
    },
    {
        "title": "登富阳观山亭",
        "author": "范浚",
        "content": "弭棹依寒渚，临亭俯碧川。\n嘶云征海雁，椎鼓过风船。\n水阔天低树，山空日暝烟。\n拟题江似练，终愧谢公贤。",
        "dynasty": "宋",
        "collection_info": null
    },
    {
        "title": "张子经示所得后湖居士诗及书札想见其人寄意短韵",
        "author": "范浚",
        "content": "后湖翰墨真追古，前辈风流独到今。\n二月书题看六纸，一篇诗律抵千金。\n周郎酒裏君相得，韦九花间我欲寻。\n饭颗山头如会遇，慇懃为道仰高心。",
        "dynasty": "宋",
        "collection_info": null
    },
    {
        "title": "次韵侄端臣晚行南溪",
        "author": "范浚",
        "content": "幽草转溪路，瘦藤扶我行。\n鯈鱼知有乐，鸥鸟共忘情。\n嵂崒望中色，𨊵辀何处声。\n赏心成朗咏，巢鹤不须惊。",
        "dynasty": "宋",
        "collection_info": null
    },
    {
        "title": "课畦丁灌园",
        "author": "范浚",
        "content": "连筒隔竹度流泉，约束畦丁灌小园。\n拔薤自须还种白，刈葵辄莫苦伤根。\n瓜畴准拟狸头大，草径堤防马齿繁。\n努力荷锄当给酒，无令菜把乏朝昏。",
        "dynasty": "宋",
        "collection_info": null
    },
    {
        "title": "春望二首  其一",
        "author": "范浚",
        "content": "岑楼上独园，高槛俯平原。\n野秀风烟合，春深草木繁。\n晴山明历历，远水去浑浑。\n兴出青冥外，心随独鹤翻。",
        "dynasty": "宋",
        "collection_info": null
    },
    {
        "title": "春望二首  其二",
        "author": "范浚",
        "content": "眺听不知暮，徘徊聊復吟。\n归云迷近谷，去鸟度前林。\n长日凭高目，伤春望远心。\n边方杀气在，天北惨沉阴。",
        "dynasty": "宋",
        "collection_info": null
    },
    {
        "title": "读孔北海传",
        "author": "范浚",
        "content": "叹息东京乱，忠推北海豪。\n未容禾女鬼，辄代卯金刀。\n义概秋霜劲，英名白日高。\n犹应凛生气，遣恨失吞曹。",
        "dynasty": "宋",
        "collection_info": null
    },
    {
        "title": "春雪晚晴出西村",
        "author": "范浚",
        "content": "步屐寻春犯雪泥，村南村北鹁鸠啼。\n堕梅残白犹明树，着柳暗黄初映堤。\n风景快晴云擘絮，江天未暮日悬规。\n最怜碧涨侵沙尾，更傍横桥一杖藜。",
        "dynasty": "宋",
        "collection_info": null
    },
    {
        "title": "送周西美主簿之任祁门",
        "author": "范浚",
        "content": "君向祁山去，修程几日期。\n江天梅子雨，驿路橘花时。\n知迫循陔养，宁辞纠邑卑。\n美才无不适，鸾翮岂栖迟。",
        "dynasty": "宋",
        "collection_info": null
    },
    {
        "title": "次韵陈叔永山居二首  其一",
        "author": "范浚",
        "content": "闻君结屋庐，幽意枕山隅。\n𠜴竹开三径，栽桃课百株。\n眼根长寂寥，心地不崎岖。\n试问新诗句，能穷胜事无。",
        "dynasty": "宋",
        "collection_info": null
    },
    {
        "title": "次韵陈叔永山居二首  其二",
        "author": "范浚",
        "content": "子方夸小隠，我亦爱深居。\n出补登山屐，归携带月锄。\n旋沽新漉酒，聊驻故人车。\n有此幽栖乐，虽贫亦晏如。",
        "dynasty": "宋",
        "collection_info": null
    },
    {
        "title": "西园",
        "author": "范浚",
        "content": "路入西园绕绿苔，我来倚杖一徘徊。\n霜林有树叶皆落，风榭无人花自开。\n奴橘甘酸千百颗，侯梅萧薄两三栽。\n幽人自是便幽胜，终日孤吟只费才。",
        "dynasty": "宋",
        "collection_info": null
    },
    {
        "title": "戏效白傅体送姚删定",
        "author": "范浚",
        "content": "倦客长年嗟久客，交游此地喜偕游。\n后溪水接前溪碧，小响峰连大响幽。\n千里家山千里梦，一春风月一春愁。\n今朝共话明朝别，取醉君无不醉休。",
        "dynasty": "宋",
        "collection_info": null
    },
    {
        "title": "避盗泊舟武康远光亭下与同行分和杜工部诗伤秋及宿江边阁二首  其一",
        "author": "范浚",
        "content": "带郭人烟少，通村径路微。\n水光浮栋宇，野色动窗扉。\n小树无重数，前山不合围。\n艰危邻虎窟，奔迫诡牛衣。\n白舫竟何适，丹枫看即稀。\n西园小茅屋，知復几时归。",
        "dynasty": "宋",
        "collection_info": null
    },
    {
        "title": "避盗泊舟武康远光亭下与同行分和杜工部诗伤秋及宿江边阁二首  其二",
        "author": "范浚",
        "content": "客子舟维岸，人家树作门。\n西风秋惨切，南鹊夜飞翻。\n恻恻惊心折，鞺鞺戍鼓喧。\n若为容足地，广大自干坤。",
        "dynasty": "宋",
        "collection_info": null
    },
    {
        "title": "游南山晚归二首  其一",
        "author": "范浚",
        "content": "乐事惬幽讨，闲情便旧游。\n梳风修竹晚，挂日老枫秋。\n一饱桑门饭，百忘尘世忧。\n萧条茅屋下，可以纵冥搜。",
        "dynasty": "宋",
        "collection_info": null
    },
    {
        "title": "游南山晚归二首  其二",
        "author": "范浚",
        "content": "荒荒日已暮，迴首兴何长。\n䆉䅉纷干穟，森疏啸折篁。\n水枯山石露，风晚野花香。\n归卧前檐下，诗成小雨凉。",
        "dynasty": "宋",
        "collection_info": null
    },
    {
        "title": "贺长兄茂宽赐绯",
        "author": "范浚",
        "content": "褒功传紫诏，锡服下丹墀。\n朱绂荣书记，银章付拾遗。\n舄鳬随步趾，象笏映鬚眉。\n更卜垂三组，它年佩陆离。",
        "dynasty": "宋",
        "collection_info": null
    },
    {
        "title": "李修撰哀輓二首  其一",
        "author": "范浚",
        "content": "三朝推旧德，四海仰高名。\n起起方惊梦，嗟嗟忽奠楹。\n木冰伤达宦，薤露寄哀情。\n矫首西山下，悬河泪已倾。",
        "dynasty": "宋",
        "collection_info": null
    },
    {
        "title": "李修撰哀輓二首  其二",
        "author": "范浚",
        "content": "公欲攀琪树，天令堕玉棺。\n生前纡白艾，身后跨青鸾。\n令子清规在，遗书旧墨干。\n英灵今已逝，千古一长叹。",
        "dynasty": "宋",
        "collection_info": null
    },
    {
        "title": "冬日行兰溪道中六言二首  其一",
        "author": "范浚",
        "content": "云顽欲雪不雪，梅冻将花未花。\n荒草狭蹊山路，断桥流水人家。",
        "dynasty": "宋",
        "collection_info": null
    },
    {
        "title": "冬日行兰溪道中六言二首  其二",
        "author": "范浚",
        "content": "瑟缩鸦栖古树，联拳鹭立回塘。\n水际风低白苇，隔村时见牛羊。",
        "dynasty": "宋",
        "collection_info": null
    },
    {
        "title": "忘言示曾仲思",
        "author": "范浚",
        "content": "范叔初非辩士，曾子本同道人。\n欢伯解两家难，忘言一笑相亲。",
        "dynasty": "宋",
        "collection_info": null
    },
    {
        "title": "春日行兰溪道中六言",
        "author": "范浚",
        "content": "远草连云碧积，繁花照日红酣。\n信马贪看春意，不知错过村南。",
        "dynasty": "宋",
        "collection_info": null
    },
    {
        "title": "次韵弟茂通郊行见梅",
        "author": "范浚",
        "content": "好风催冷蕊，上番即芳葩。\n春色独先得，年芳谁復加。\n日边看暖艷，雪后识真花。\n吟玩归来晚，江村月照沙。",
        "dynasty": "宋",
        "collection_info": null
    },
    {
        "title": "次韵侄端臣七夕",
        "author": "范浚",
        "content": "万古东西隔女牛，停梭期会岂悠悠。\n虾蟆轮破青天暮，乌鹊桥横碧汉秋。\n莫放痴儿懽彻曙，且容老子强登楼。\n举瓢更取天浆酌，一洗胸中万斛愁。",
        "dynasty": "宋",
        "collection_info": null
    },
    {
        "title": "赠光上人",
        "author": "范浚",
        "content": "道人工小笔，梅瘦竹婵娟。\n更学有声画，不参无眼禅。\n一枰聊復尔，七马独超然。\n为足前年句，真成续断弦。",
        "dynasty": "宋",
        "collection_info": null
    },
    {
        "title": "张生夜载酒相过",
        "author": "范浚",
        "content": "夜卷一鈎帘，衣寒觉露霑。\n未惊风割面，且看月磨鎌。\n玉椀鹅儿酒，花甆虎子盐。\n张公鸡黍旧，欢笑了无嫌。",
        "dynasty": "宋",
        "collection_info": null
    },
    {
        "title": "幽居",
        "author": "范浚",
        "content": "幽居长杜户，竟日少来人。\n花动蜂儿去，帘垂燕子嗔。\n脱巾慵不整，得酒醉仍频。\n养拙风尘外，吾宁愧此身。",
        "dynasty": "宋",
        "collection_info": null
    },
    {
        "title": "寓龙丘次韵六兄茂永见寄",
        "author": "范浚",
        "content": "梦想常怀兄弟贤，何如合眼到东川。\n客居自幸贫无事，归计犹须大有年。\n一丈席间方隔阔，万金书意要频传。\n诗筒更喜如飞鸟，愿乞清新一百篇。",
        "dynasty": "宋",
        "collection_info": null
    },
    {
        "title": "侄端旻示游浦江花藏寺诗且道皎老相问意因次韵併烦为简皎公禅师",
        "author": "范浚",
        "content": "子到祇陀舍，经行几屐穿。\n想当吟出月，不奈思如泉。\n真界飞花雨，寒山落木天。\n皎公知好在，香室夜安禅。",
        "dynasty": "宋",
        "collection_info": null
    },
    {
        "title": "次韵三兄茂载偶成二首  其一",
        "author": "范浚",
        "content": "自笑踆踆走海边，栖迟已与俗相捐。\n谁怜乞米问卢老，懒以无薪告仲连。\n案上三杯朝不饱，膝头一榻夜惊穿。\n诗人未用生羞涩，尚觉囊中有一钱。",
        "dynasty": "宋",
        "collection_info": null
    },
    {
        "title": "次韵三兄茂载偶成二首  其二",
        "author": "范浚",
        "content": "君看如絃死道边，由来忠骾世人捐。\n剑除佞士朱狂直，笏击姦臣顾少连。\n莫以古人蕲薄俗，空嗟膏轴运方穿。\n齿牙枉插于菟口，见说官家废料钱。",
        "dynasty": "宋",
        "collection_info": null
    },
    {
        "title": "送欧丈朝请赴阙",
        "author": "范浚",
        "content": "祖道春风外，伤怀野水滨。\n亲盟丈人行，才力栋梁臣。\n好去鞭高足，荣期据要津。\n人言宣室召，未弃贾生贫。",
        "dynasty": "宋",
        "collection_info": null
    },
    {
        "title": "春饮分章字韵",
        "author": "范浚",
        "content": "传杯行美酿，击钵课名章。\n月借全窗白，花分小树香。\n人情欢不尽，道术醉相忘。\n鸡黍襟期厚，渠论汉范张。",
        "dynasty": "宋",
        "collection_info": null
    },
    {
        "title": "次韵富修仲见赠二首  其一",
        "author": "范浚",
        "content": "故人欣面款，令我得眉伸。\n意有千金重，诗无一字陈。\n清规看后裔，贤业想前人。\n会续安边策，何当谒紫宸。",
        "dynasty": "宋",
        "collection_info": null
    },
    {
        "title": "次韵富修仲见赠二首  其二",
        "author": "范浚",
        "content": "幽栖长懒放，野性耻浮沈。\n避俗真成僻，居山恨不深。\n感君来辱意，契我愿交心。\n但愧琼瑶赠，才枯欲嗣音。",
        "dynasty": "宋",
        "collection_info": null
    },
    {
        "title": "过严州乌龙岭",
        "author": "范浚",
        "content": "何年龙胁破鳞皴，应是风雷役鬼神。\n曲折凿开南北路，去来老尽利名人。\n秦云楚树青天外，禹穴胥山沧海滨。\n下视蓑城如掌大，市声啾唧暗红尘。",
        "dynasty": "宋",
        "collection_info": null
    },
    {
        "title": "次韵翁承之见寄二首  其一",
        "author": "范浚",
        "content": "人情巇险摧车路，世事变迁鸣屐廊。\n自分北宫长粝食，懒从东壁借余光。\n林庐雪后梅含白，篱落天寒橘孕黄。\n幽意只应君共醉，何时拂石对倾觞。",
        "dynasty": "宋",
        "collection_info": null
    },
    {
        "title": "次韵翁承之见寄二首  其二",
        "author": "范浚",
        "content": "伊我索居吟雪屋，怀君独夜步风廊。\n语离尚忆三春暮，共醉曾分一日光。\n忽喜斜封书绢白，更传妙语色丝黄。\n遥知发兴虬松下，白眼看天自举觞。",
        "dynasty": "宋",
        "collection_info": null
    },
    {
        "title": "怀曹宗臣併寄",
        "author": "范浚",
        "content": "闭关自喜脱愁笼，未愧柴桑避俗翁。\n黄奶引人千里梦，青奴借我一窗风。\n绿葵紫蓼园蔬课，白葛朱藤野步供。\n尚想故人怀别久，论文安得一樽同。",
        "dynasty": "宋",
        "collection_info": null
    },
    {
        "title": "次韵侄伯通岁暮即事",
        "author": "范浚",
        "content": "世情分付与东流，含梗徒劳百念浮。\n但使心源长寡欲，便知乐地本无忧。\n处身忌作燕巢幕，脱事要如鹰掣鞴。\n节腊好同营一醉，幸逢开泰戢戈矛。",
        "dynasty": "宋",
        "collection_info": null
    },
    {
        "title": "悼致政楼少师  其一",
        "author": "范浚",
        "content": "雅望题舆早已贤，高风晚岁更超然。\n笑收剑佩遗荣路，独往山林事引年。\n行马正看光梓里，卧麟忽叹掩松阡。\n乡州耆旧今垂尽，忍见山颓重涕涟。",
        "dynasty": "宋",
        "collection_info": null
    },
    {
        "title": "悼致政楼少师  其二",
        "author": "范浚",
        "content": "身后储休世或同，生前有耀孰踰公。\n班衣五彩枢臣贵，宝带万钉天眷隆。\n终始哀荣时共羡，丕扬宠赠会追崇。\n遥瞻素旆愁云外，惨憺悲歌立晚风。",
        "dynasty": "宋",
        "collection_info": null
    },
    {
        "title": "寓居兰溪地湿卧病",
        "author": "范浚",
        "content": "病怯帘疏雨到床，雨余山霭上衣裳。\n宵携冷杖强看月，晓傍暖檐贪向阳。\n御湿要须谋日饮，乏资深恨值年荒。\n所须药物真吾事，麦曲山鞠今满囊。",
        "dynasty": "宋",
        "collection_info": null
    },
    {
        "title": "次韵侄端臣同游藏春园",
        "author": "范浚",
        "content": "探春着屐犯榛荒，更入名园转曲塘。\n红认蔬畦怜小甲，白寻梅楥得幽香。\n全同花下迷山简，只欠池头语葛强。\n吾土信多行乐地，绝胜酒裏到家乡。",
        "dynasty": "宋",
        "collection_info": null
    },
    {
        "title": "咏东山",
        "author": "范浚",
        "content": "烟嶂巍巍列翠屏，松山高下鬰葱菁。\n风生万壑笙竽触，拟向林间筑小亭。",
        "dynasty": "宋",
        "collection_info": null
    },
    {
        "title": "次韵侄端方喜雪",
        "author": "范浚",
        "content": "川原恍若白崖天，屑玉轻明瑞有年。\n折竹掀轰宵暗积，欺梅艷溢晓相鲜。\n当知破耳衝风出，未似蒙头正昼眠。\n杲日能怜有贫者，不须更作寄天笺。",
        "dynasty": "宋",
        "collection_info": null
    },
    {
        "title": "送王大声",
        "author": "范浚",
        "content": "腹藁才名第一流，只今偃蹇困吴州。\n牛腰但使诗章富，鹤髮宁论岁月遒。\n耻傍朱门随掉尾，独寻青篛钓查头。\n知君高胜如松竹，不遇犹为潇洒侯。",
        "dynasty": "宋",
        "collection_info": null
    },
    {
        "title": "三兄茂载燕兄弟预者六友宜尽觞咏之乐长兄茂宽有诗因次其韵",
        "author": "范浚",
        "content": "南北东西遇合疏，偶然良会足欢娱。\n豹胎供馔斥鱼婢，雀舌试汤分酪奴。\n花萼成诗多共赋，竹根有酒不须沽。\n借令六逸无人画，也胜当年九老图。",
        "dynasty": "宋",
        "collection_info": null
    }
]