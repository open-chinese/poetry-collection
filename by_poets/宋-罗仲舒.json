[
    {
        "uuid": "0ae41180509256f20c8db0f4a3ac6216",
        "title": "芦江八咏 东桥柳色",
        "author": "罗仲舒",
        "content": "河桥数株柳，偏受东风多。\n柔条慎勿折，生意全天和。",
        "dynasty": "宋",
        "collection_info": null
    },
    {
        "uuid": "6457c9ff27c0c2e6c5e84102759340ee",
        "title": "芦江八咏 西浦潮痕",
        "author": "罗仲舒",
        "content": "潮涨復潮退，盈缩痕常存。\n渡口孤舟横，济川应有人。",
        "dynasty": "宋",
        "collection_info": null
    },
    {
        "uuid": "fa8890a54fe6cf004802ff9db8d4d3ff",
        "title": "芦江八咏 前野耕云",
        "author": "罗仲舒",
        "content": "春雨鸣布谷，土膏三月足。\n举趾事深耕，竟亩水云绿。",
        "dynasty": "宋",
        "collection_info": null
    },
    {
        "uuid": "c656c571154b793248a1f5cd15fcc7c1",
        "title": "芦江八咏 后江钓月",
        "author": "罗仲舒",
        "content": "先将补衮线，绾作钓鳌丝。\n投向苍江月，经纶小试之。",
        "dynasty": "宋",
        "collection_info": null
    },
    {
        "uuid": "e8a700a52cc0c954bbccf72f43a081b6",
        "title": "芦江八咏 义塾书灯",
        "author": "罗仲舒",
        "content": "夜深展书读，伊吾声比屋。\n掩映杖头光，穿破西园竹。",
        "dynasty": "宋",
        "collection_info": null
    },
    {
        "uuid": "6e579ca8fcc678ead920943db911d23f",
        "title": "芦江八咏 祠堂议礼",
        "author": "罗仲舒",
        "content": "春秋思报本，忠孝原有祠。\n仪物修孔时，击鼓吹豳诗。",
        "dynasty": "宋",
        "collection_info": null
    },
    {
        "uuid": "27d290be284711c3d37554cfa714c7a5",
        "title": "芦江八咏 芦山樵唱",
        "author": "罗仲舒",
        "content": "秋山草木落，樵夫日相寻。\n幽歌出空谷，金石有余音。",
        "dynasty": "宋",
        "collection_info": null
    },
    {
        "uuid": "cfd21b2f63bdbea4ef6b497d5d0da4c6",
        "title": "芦江八咏 竹林梵钟",
        "author": "罗仲舒",
        "content": "晨昏礼法供，击鼓齐七众。\n堪笑木兰僧，饭了空声送。",
        "dynasty": "宋",
        "collection_info": null
    },
    {
        "uuid": "f5e2c7943656655c7836e22f93775cac",
        "title": "与张枢密",
        "author": "罗仲舒",
        "content": "孤愤全凭尺素书，一官牢落竟何如。\n兵威似火难言熄，世事犹棋祇报输。\n鱼弃青蒲归浅渚，鸟忘白粒堕枯株。\n杞人纵有忧天志，忍见鸱夷赐子胥。",
        "dynasty": "宋",
        "collection_info": null
    },
    {
        "uuid": "290ade074083533abc41ffc9b6ff60dc",
        "title": "失题",
        "author": "罗仲舒",
        "content": "世情落落疏，林树森森密。\n乘兴一登临，峭然风景别。\n飞云去不停，狂涧流无歇。\n巢许是何人，万古称豪杰。",
        "dynasty": "宋",
        "collection_info": null
    }
]