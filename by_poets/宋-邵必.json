[
    {
        "uuid": "370442a2fae9b431637265a4a72e566b",
        "title": "题曲水阁",
        "author": "邵必",
        "content": "凿石得春渠，波环阁势孤。\n新痕涨微雨，远碧注平湖。\n士俗山阴旧，风光洛曲殊。\n回眸见危岭，凭槛有惊凫。\n坠蕊浮旋濑，疎篁荫迭栌。\n人閒多拾翠，鱼乐半依蒲。\n河朔谁觞友，沂津昔咏儒。\n遗芬知未泯，游盖此为娱。",
        "dynasty": "宋",
        "collection_info": null
    },
    {
        "uuid": "bf87c4bc78bcf1309d39c41bbf38a194",
        "title": "送程给事知越州",
        "author": "邵必",
        "content": "我尝淮上送君行，前日郎官此日卿。\n一道清风新使节，万家和气旧民情。\n西山药味迎秋熟，同浦波光照物明。\n佳景多才雅相值，高吟应未负平生。",
        "dynasty": "宋",
        "collection_info": null
    },
    {
        "uuid": "9f8770bf5255aed906f72a72d767ad26",
        "title": "题钱公辅众乐亭  其一",
        "author": "邵必",
        "content": "海边民物鲜欢娱，太守经营与众俱。\n园圃新阴多杞柳，池塘生意足鱼蒲。\n长空不碍高飞鹄，浅水兼容短胫凫。\n此乐有谁知我趣，归来红旆日西晡。",
        "dynasty": "宋",
        "collection_info": null
    },
    {
        "uuid": "0bf4f65090cc507f77872d689021e1a1",
        "title": "题钱公辅众乐亭  其二",
        "author": "邵必",
        "content": "城外千帆海舶风，城中居市苦憧憧。\n几生佳景为民老，一日贤侯与我同。\n道上槐阴连帟翠，水边人面照花红。\n寄言乐有时还尽，徒见甘棠忆召公。",
        "dynasty": "宋",
        "collection_info": null
    },
    {
        "uuid": "0f2455dd2a1aae0ca1cf96eb08971bd3",
        "title": "句",
        "author": "邵必",
        "content": "素壁镵诗尚未泥。",
        "dynasty": "宋",
        "collection_info": null
    }
]