[
    {
        "uuid": "f758f8db5b742d38aee9b76c4779a935",
        "title": "贺新郎 一勺西湖水",
        "author": "文及翁",
        "content": "一勺西湖水。\n渡江来、百年歌舞，百年酣醉。\n回首洛阳花世界，烟渺黍离之地。\n更不复、新亭坠泪。\n簇乐红妆摇画艇，问中流、击楫谁人是。\n千古恨，几时洗。\n余生自负澄清志。\n更有谁、磻溪未遇，传严未起。\n国事如今谁倚仗，衣带一江而已。\n便都道、江神堪恃。\n借问孤山林处士，但掉头、笑指梅花蕊。\n天下事，可知矣。",
        "dynasty": "宋",
        "collection_info": null
    },
    {
        "uuid": "0e2b442d07f2aa6fb918d4974ed5e9f0",
        "title": "失调名 朗吟飞过",
        "author": "文及翁",
        "content": "朗吟飞过。",
        "dynasty": "宋",
        "collection_info": null
    },
    {
        "uuid": "f2c526972b352c475079e3e0d56365d3",
        "title": "和太傅平章贾魏公咸淳庚午冬大雪遗安抚潜侍郎",
        "author": "文及翁",
        "content": "身游廊庙意山林，六出花开一寸心。\n平地尺书叨载史，瞻天班贺齿诸任。\n屡丰岁事常如昔，太素风光直到今。\n收敛神功放晴景，白河半夜扫层阴。",
        "dynasty": "宋",
        "collection_info": null
    },
    {
        "uuid": "39b453112cbcc5a7c9216e7252bf6d29",
        "title": "山中夜坐",
        "author": "文及翁",
        "content": "悠悠天地间，草木献奇怪。\n投老一蒲团，山中大自在。",
        "dynasty": "宋",
        "collection_info": null
    },
    {
        "uuid": "76ff4a0eb55e8656d6d486373bb7bd15",
        "title": "和东坡韵二首  其一",
        "author": "文及翁",
        "content": "万寿山藏不二中，九峯峯下善财童。\n敲门问竹机锋触，倚槛看花色界空。\n汝坐蒲团曾有梦，我来刍牧媿无功。\n吴天蜀地元来近，月照峨嵋日又东。",
        "dynasty": "宋",
        "collection_info": null
    },
    {
        "uuid": "fccd066a88c607ccc619b19f876714e7",
        "title": "和东坡韵二首  其二",
        "author": "文及翁",
        "content": "身满华严法界中，香厨底事感天童。\n那知本觉从何觉，纔悟真空自不空。\n若有相时元说梦，到无言处却收功。\n一鈎月上星三点，汝向西床我面东。",
        "dynasty": "宋",
        "collection_info": null
    },
    {
        "uuid": "c5af15b53ee9c01c9e7c22e66099284a",
        "title": "次回仙韵  其一",
        "author": "文及翁",
        "content": "开山凿石天无际，钓水耕云地有余。\n金鼎莫传添汞法，墨池且问太玄书。",
        "dynasty": "宋",
        "collection_info": null
    },
    {
        "uuid": "3692ea56f274c2ca2461c6cde3fe8f03",
        "title": "次回仙韵  其二",
        "author": "文及翁",
        "content": "形栖枯槁元寂寞，迹寄榴皮特有余。\n欲唤回仙谈往事，直须瘿相认天书。",
        "dynasty": "宋",
        "collection_info": null
    }
]