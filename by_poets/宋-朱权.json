[
    {
        "uuid": "3cc29c4a0f848991f631df6a9488defb",
        "title": "绍熙辛亥岁迁居星洲述怀",
        "author": "朱权",
        "content": "别墅今为宅，芳洲古号星。\n一溪萦似带，羣岫列如屏。\n缭绕蟠龙势，迴旋翥凤形。\n紫峰钟美瑞，秀丽炳神灵。\n峻岭通山去，寒潭对剎渟。\n高岩双杰出，斜谷独深扃。\n鸥鹭遵幽渚，牛羊散远汀。\n春花纷外野，秋月可中庭。\n筑室歌鸿雁，谋邻咏鹡鸰。\n来居犹未久，补弊不遑宁。\n爱竹留新笋，看松养茯苓。\n采山收美茹，钓水得鲜鲭。\n檠短亲诸子，窗明勘六经。\n桂香思璧水，槐影记枫庭。\n事业姑藏器，功名会发铏。\n岂无牙父志，当遇子期听。\n鵰鹗须逢运，骅骝岂恋垧。\n祇今时合待，拄笏谩名亭。",
        "dynasty": "宋",
        "collection_info": null
    }
]