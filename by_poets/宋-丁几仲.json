[
    {
        "title": "贺新郎 喜溢蟾宫梦",
        "author": "丁几仲",
        "content": "喜溢蟾宫梦。\n起推衣、平章宝桂，湿鸦飞动。\n果报佳音传络秀，丹穴雏生彩凤。\n想孔释、亲来抱送。\n不羡徐卿秋水澈，试闻声、识破真英种。\n培杞梓，待时用。\n当年绛帐承新宠。\n问何如归来，碧荷香重。\n都是刘郎看承处，多少温柔从臾。\n会起我嘉宾钦竦。\n左氏公羊，从初所学，看家传、声誉今腾涌。\n拚醉舞，与谁共。",
        "dynasty": "宋",
        "collection_info": null
    }
]