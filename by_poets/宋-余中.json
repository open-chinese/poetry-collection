[
    {
        "uuid": "cfdc834435ac4f7a86f6956d3f6a1cb7",
        "title": "送程给事知越州",
        "author": "余中",
        "content": "会稽太守垂金鱼，玉杯宴客离京都。\n曾骑天马出沙漠，万里行冰渡河朔。\n归来却厌承明庐，欲学鸱夷蹈寥廓。\n三吴风物故乡关，人望旌旗何日还。\n壶浆劳问有耆老，杖策登临知旧山。\n清江一水分吴越，越山岧峣更孤绝。\n禹穴烟霞翠不收，往往云中见仙阙。\n秋风剡溪生早凉，鑑湖一夜飞清霜。\n綵舟繫缆浣纱石，绮筵应得调笙篁。\n此时诗兴谁能御，照耀骊珠月宫吐。\n祇恐彤庭急诏催，桃源不许长为主。\n都门疏雨柳轻明，送客萧萧千马鸣。\n须臾画鹢东飞去，欻见淮山天外青。",
        "dynasty": "宋",
        "collection_info": null
    }
]