[
    {
        "uuid": "0c861ce3f4af8fde8cbd8f68e187bb31",
        "title": "醉眠亭",
        "author": "晁端禀",
        "content": "吏部瓮閒眠，先生窗下卧。\n夜偷绿醑饮，昼喜清风过。\n人为清风快于酒，摆落烦襟洗尘垢。\n吾知醉寝胜闲睡，可以寄天真兮忘世累。\n沟渎超江汉，幕席视天地。\n蝴蝶不知缘变化，黄粱未熟虚营利。\n从来闲处得闲乐，何者功成与名遂。\n陇西夫子称世贤，世家自是酒中仙。\n作亭占得松陵地，东坡名之为醉眠。\n醉復眠兮眠復醉，颐养邹轲浩然气。\n贤人为浊圣人清，昏昏梦寐都忘形。\n花影满身犹未觉，竹风吹面不知醒。\n忆昔乐天贪醉吟，吟哦未免劳其心。\n不如醉睡了无事，其乐陶陶得趣深。\n我身走尘埃，羁鞅殊未息。\n有所思兮在高轩，欲往从之路艰塞。\n无缘一榻同醉眠，空秃千毫挥醉笔。",
        "dynasty": "宋",
        "collection_info": null
    },
    {
        "uuid": "777b2d128f8493faa2e8a29a7f925780",
        "title": "琅邪山",
        "author": "晁端禀",
        "content": "琅邪山色连云绿，烟树参差裹岩谷。\n幽香烂熳四时花，翠影交加万竿竹。",
        "dynasty": "宋",
        "collection_info": null
    },
    {
        "uuid": "460d0d3b9b0b0169a63596140aa99d95",
        "title": "清风亭",
        "author": "晁端禀",
        "content": "物外林泉静，闲中日月长。\n清风飒然至，可以傲羲皇。",
        "dynasty": "宋",
        "collection_info": null
    },
    {
        "uuid": "0ae2c0a555264a4ebcab1e184299e0ca",
        "title": "翠微亭",
        "author": "晁端禀",
        "content": "晓风吹落秋泉声，夜雨洗出秋山色。\n上有楼台深翠微，可惜丹青图不得。",
        "dynasty": "宋",
        "collection_info": null
    },
    {
        "uuid": "e9a86661c7cacf6ea29031a87497c01b",
        "title": "无心亭",
        "author": "晁端禀",
        "content": "地与市朝远，云藏山水深。\n长令有心者，到此自无心。",
        "dynasty": "宋",
        "collection_info": null
    }
]