[
    {
        "uuid": "37fa9c8ab750247593d754e83a59406c",
        "title": "题东老庵",
        "author": "史功举",
        "content": "弁山凝翠碧横天，霅水开鑑流清泉。\n隠君东老志高洁，一庵结在青山边。\n平生倒屣爱佳客，买书不惜倾囊钱。\n秋风八月酒初熟，邂逅有客来翩跹。\n丰姿洒落眼秋碧，太白邀饮清风前。\n欣然二翁话相得，醉来促席相留连。\n不觉达旦欲辞去，笑语拍手洪崖肩。\n逡巡洒翰落珠玉，蔼蔼态度含云烟。\n更将祸福论天命，衣冠后世终荣传。\n嗟乎东老今已矣，长有声名伴山水。\n祇应骖鸾跨鹤蓬莱去，犹使乡人指点庵前路。",
        "dynasty": "宋",
        "collection_info": null
    }
]