[
    {
        "uuid": "c413f3d0e54bbe6b400270d820bcae8a",
        "title": "待潮顾浦宿耕者张钦舍",
        "author": "颜发",
        "content": "海近云气昏，禹迹开茫茫。\n晴林列障逻，什伍屯平冈。\n顷遭七年旱，骤见九秋黄。\n腰镰喜復悲，泥水新圃场。\n县侯初下教，官赋无丰荒。\n错挥制锦刀，戏作编氓创。\n身上催租瘢，短褐愁盖藏。\n课为五县最，荐飞十剡章。\n逡巡掌邦计，跬步封侯王。\n江淮十万师，待饲正颉吭。\n禾麦今已登，妇子戒勿尝。\n行俟天雨粟，饱食均四方。",
        "dynasty": "宋",
        "collection_info": null
    },
    {
        "uuid": "14b2fad7dd4a378b3246d16136d85517",
        "title": "和盖谦老游马鞍山",
        "author": "颜发",
        "content": "青鞋来踏马鞍山，小径萦纡便往还。\n眺望双明穷晻霭，登临终日得余閒。\n冥搜直到风埃外，逸兴徐来笔砚閒。\n钱挂杖头堪一醉，归来随例带酡颜。",
        "dynasty": "宋",
        "collection_info": null
    },
    {
        "uuid": "58314ef5ea30f2e8af1220d237d70143",
        "title": "题灵山壁",
        "author": "颜发",
        "content": "游尘野马皛晴光，僧舍无营日正长。\n看罢一枰天欲暮，不知何处起渔榔。",
        "dynasty": "宋",
        "collection_info": null
    },
    {
        "uuid": "f33c14bf56cecafae2cefb129988c2eb",
        "title": "和山间壁上陈子忠  其一",
        "author": "颜发",
        "content": "路转山根草木香，天容水色两茫茫。\n渔人风裏数声笛，飞过芦花幽兴长。",
        "dynasty": "宋",
        "collection_info": null
    },
    {
        "uuid": "45ac156310f2869b3fe41ac04f47a419",
        "title": "和山间壁上陈子忠  其二",
        "author": "颜发",
        "content": "风蒲水荇度清香，两两飞鳬堕渺茫。\n目送征帆掠波去，碧天无际暮云长。",
        "dynasty": "宋",
        "collection_info": null
    },
    {
        "uuid": "fada252cbc8b1c79b7da77e1f622ede2",
        "title": "和陈尉春日行山",
        "author": "颜发",
        "content": "公余春日长，亭午吏已退。\n山行步晴碧，松影踏鲜翠。\n杖移苔点穿，蜂抱花鬚坠。\n酒琖释春愁，楸枰醒昼睡。\n行乐须及时，谁能六经醉。",
        "dynasty": "宋",
        "collection_info": null
    }
]