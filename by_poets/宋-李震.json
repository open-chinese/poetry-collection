[
    {
        "uuid": "7a5bdac3418403aa8ff2d6d2d13ae3c9",
        "title": "贺新郎 楼据湖山背",
        "author": "李震",
        "content": "楼据湖山背。\n倚高寒、尘飞不到，越山相对。\n老月腾辉群动息，独坐清分沆瀣。\n更满听、潮声澎湃。\n醉里诗成神鬼泣，景苍凉、又在新诗外。\n浑忘却、功名债。\n凭谁妙笔能图绘。\n羡中郎、前身摩诘，宛然心会。\n拈出清宵无限意，半幅溪藤光怪。\n方信有、人间仙界。\n云淡天低奇绝处，笑僧殊、未识丹青在。\n留此轴，夸千载。",
        "dynasty": "宋",
        "collection_info": null
    }
]