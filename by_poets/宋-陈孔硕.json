[
    {
        "uuid": "b27129bbe0bca9247165c4ec1e3c516e",
        "title": "挽吕东莱先生  其一",
        "author": "陈孔硕",
        "content": "北望非吾土，南来独此翁。\n孔颜当日意，杞宋百年风。\n与物阳春阔，随形镜影空。\n吾侪竟何罪，斯道合成穷。",
        "dynasty": "宋",
        "collection_info": null
    },
    {
        "uuid": "f33dbd57b0bc8c72c1055b01cb0bd9a7",
        "title": "挽吕东莱先生  其二",
        "author": "陈孔硕",
        "content": "语绝香奁坏，人非铁磬存。\n罢官空数日，挟策与谁论。\n丈室尘埃乱，层城草木昏。\n寸心无诉处，号绝向令原。",
        "dynasty": "宋",
        "collection_info": null
    },
    {
        "uuid": "dae7e1945ac1bd13e6348bb6b0e893ce",
        "title": "牡丹",
        "author": "陈孔硕",
        "content": "既全国色与天香，底用人间紫与黄。\n却喜骚人称第一，至今唤作百花王。",
        "dynasty": "宋",
        "collection_info": null
    },
    {
        "uuid": "73ebe8522b8fd2cb4842a758b583c3e5",
        "title": "海棠",
        "author": "陈孔硕",
        "content": "几树繁红一径深，春风裁剪锦成屏。\n花前莫作渊才恨，且看杨妃睡未醒。",
        "dynasty": "宋",
        "collection_info": null
    },
    {
        "uuid": "f29c3dfc2834afc632c92c301e4cae94",
        "title": "杨柳",
        "author": "陈孔硕",
        "content": "腊雪逢春次第消，等閒着脚上溪桥。\n柳条毕竟带儿女，一夜东风眼便娇。",
        "dynasty": "宋",
        "collection_info": null
    },
    {
        "uuid": "59c0b64873a86e9fcf15c391ea22e7c9",
        "title": "寄题刘潜夫于蔿于斋",
        "author": "陈孔硕",
        "content": "昔闻子元子，爱歌于蒍于。\n遣风今有继，此意古为徒。\n犊价踰刀剑，原饴变堇荼。\n闻絃知岂弟，连袂此欢呼。\n近事先苞篚，何人问牧刍。\n聚星亭涧好，容我受廛无。",
        "dynasty": "宋",
        "collection_info": null
    },
    {
        "uuid": "d6757727c4dfb1acc7d1c98181445817",
        "title": "无题",
        "author": "陈孔硕",
        "content": "鸣鼓人皆可，弹琴今復谁。\n尽赊王媪酒，休赋大苏诗。",
        "dynasty": "宋",
        "collection_info": null
    },
    {
        "uuid": "69da35d3735ff4673876e3eb00c15d38",
        "title": "句",
        "author": "陈孔硕",
        "content": "南民何德辱公忧，六辔周遭死始休。",
        "dynasty": "宋",
        "collection_info": null
    }
]