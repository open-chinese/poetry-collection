[
    {
        "title": "题卢可庵天边风露楼",
        "author": "方逢辰",
        "content": "龙泉三尺倚天横，浊世滔滔我独清。\n一柱高台仙掌起，愿推一滴活苍生。",
        "dynasty": "宋",
        "collection_info": null
    },
    {
        "title": "题柯峰谳掾钱君叔行敬简轩",
        "author": "方逢辰",
        "content": "是非辩白只须钦，敬简奚消读吕刑。\n一片公心一双眼，心醒醒则眼醒醒。",
        "dynasty": "宋",
        "collection_info": null
    },
    {
        "title": "赠尹巽斋数学",
        "author": "方逢辰",
        "content": "阴阳晴雨可前知，此是人间第一奇。\n鼾睡华山何日觉，烦君更与问希夷。",
        "dynasty": "宋",
        "collection_info": null
    },
    {
        "title": "题吴氏梅堂",
        "author": "方逢辰",
        "content": "闻君家在雪边住，靠尽阑干索尽诗。\n只怕梅花应冷笑，清香元不要人知。",
        "dynasty": "宋",
        "collection_info": null
    },
    {
        "title": "问天",
        "author": "方逢辰",
        "content": "胭脂十二万风尘，一样胞胎父母身。\n天欲杀之胡至此，厥初何用降生民。",
        "dynasty": "宋",
        "collection_info": null
    },
    {
        "title": "天对",
        "author": "方逢辰",
        "content": "羊祜乘危乃併孙，杨坚非解自蚕陈。\n长江不是无天堑，只为江南多妇人。",
        "dynasty": "宋",
        "collection_info": null
    },
    {
        "title": "赠墨士翁彦卿",
        "author": "方逢辰",
        "content": "一团烟裏蓄明光，做出棱棱竹样刚。\n语汝好寻台阁主，直将劲节扫豺狼。",
        "dynasty": "宋",
        "collection_info": null
    },
    {
        "title": "赠风鉴曹老眼",
        "author": "方逢辰",
        "content": "九重拊髀叹才难，币聘皇皇难未戡。\n老眼试寻天下看，岂无颇牧在东南。",
        "dynasty": "宋",
        "collection_info": null
    },
    {
        "title": "送胡兄远游",
        "author": "方逢辰",
        "content": "人言行路险于山，君却乘槎欲问天。\n毕竟家邦总闻达，鸡鸣猛着祖生鞭。",
        "dynasty": "宋",
        "collection_info": null
    },
    {
        "title": "赠月心",
        "author": "方逢辰",
        "content": "苍苔破屋生涯足，淡饭清汤梦寐安。\n认得秀才穷快活，何须烦恼做穷官。",
        "dynasty": "宋",
        "collection_info": null
    },
    {
        "title": "赠大佛老子卖药斋僧",
        "author": "方逢辰",
        "content": "药中得报饭中施，始实终空不是呆。\n水復去来来復去，谁知无去亦无来。",
        "dynasty": "宋",
        "collection_info": null
    },
    {
        "title": "赠南山寄傲轩",
        "author": "方逢辰",
        "content": "着心寻处元无物，开眼见时都是天。\n楚市少年霸陵尉，纷纷蠛蠓过吾前。",
        "dynasty": "宋",
        "collection_info": null
    },
    {
        "title": "赠相者",
        "author": "方逢辰",
        "content": "烟霞泉石在空谷，富贵貂蝉在北方。\n林下野人无可相，相人须去相侯王。",
        "dynasty": "宋",
        "collection_info": null
    },
    {
        "title": "赠梁电目",
        "author": "方逢辰",
        "content": "满睫尘埃寸许深，世间豪杰尚山林。\n冰壶指见形骸外，难照江湖一片心。",
        "dynasty": "宋",
        "collection_info": null
    },
    {
        "title": "庆明堂礼成",
        "author": "方逢辰",
        "content": "合宫芬郁彻垓埏，治象阳明景烂然。\n云气朝隮疑欲雨，帝心夕惕即旋干。\n皇穹后土实临汝，祖德宗功鉴在天。\n既灌更祈如未灌，缉熈此福万斯年。",
        "dynasty": "宋",
        "collection_info": null
    },
    {
        "title": "和刘府判",
        "author": "方逢辰",
        "content": "英雄牢落谷音空，敦薄犹存柳下风。\n善政有声闻六邑，病躯无自谒千峰。\n干坤许大心知少，道义相交我辈同。\n珍重瑰章何以报，烟云留护峡山松。",
        "dynasty": "宋",
        "collection_info": null
    },
    {
        "title": "和张寓轩题孤山二首  其一",
        "author": "方逢辰",
        "content": "吝骄专恣讳言兵，祸本伊谁自种成。\n潮汛有时声转怒，权奸一死罚犹轻。\n道无起灭无今古，物有消虚有长盈。\n赞化正需豪杰手，华山深处卧昇平。",
        "dynasty": "宋",
        "collection_info": null
    },
    {
        "title": "和张寓轩题孤山二首  其二",
        "author": "方逢辰",
        "content": "西湖旧事逝如流，红紫尘沙新绿稠。\n昔日赏心今日吊，前人遗迹后人游。\n雨观水色连山色，晴看湖头送日头。\n鸥鹭无情自来往，兴亡不管帝王州。",
        "dynasty": "宋",
        "collection_info": null
    },
    {
        "title": "挽有宋周府君袁夫人",
        "author": "方逢辰",
        "content": "孩提均识爱其亲，未有君家最睦姻。\n逊畔以全诸父义，在原此岂妇人仁。\n一门邹鲁斯文地，三世羲皇太古人。\n朱紫满门直余事，九京可作百其身。",
        "dynasty": "宋",
        "collection_info": null
    },
    {
        "title": "挽宋尚书余公二首  其一",
        "author": "方逢辰",
        "content": "时样多求赫赫声，惟公独韫玉精神。\n传无房杜可书事，心即羲皇太古人。\n日月升时先奋翼，风云浓处忽抽身。\n苍苍忍夺客星去，却使凌烟忆老臣。",
        "dynasty": "宋",
        "collection_info": null
    },
    {
        "title": "挽宋尚书余公二首  其二",
        "author": "方逢辰",
        "content": "扁舟一叶掠垂虹，因泛江莲得识公。\n千里军民安席上，一年宾主坐春中。\n斑催紫橐朝天近，梦到黄粱霍地空。\n契阔真情言不尽，只将楚些寄东风。",
        "dynasty": "宋",
        "collection_info": null
    },
    {
        "title": "挽宋吏部赵公",
        "author": "方逢辰",
        "content": "翱翔碧水又蓬山，再入郎闱即丐閒。\n屡疏朝端词梗梗，一麾道院政斑斑。\n阁因书创家邹鲁，堂以亲名行冉颜。\n所恨与公非识面，一诗寄雁写潸潸。",
        "dynasty": "宋",
        "collection_info": null
    },
    {
        "title": "被召不赴",
        "author": "方逢辰",
        "content": "万里皇华遣使辀，姓名曾覆御前瓯。\n燕台礼重金为屋，严濑风高玉作鈎。\n丹凤喜从天上落，白驹须向谷中求。\n敲门不醒希夷睡，休怪山云着意留。",
        "dynasty": "宋",
        "collection_info": null
    },
    {
        "title": "赠樵隠",
        "author": "方逢辰",
        "content": "樵仙深入琴棋境，一笑出门天地宽。\n人世已非存朽斧，土音不改只南冠。\n琴中自有铁心在，局外何妨道眼观。\n霁月光风元属我，饭牛何谓夜漫漫。",
        "dynasty": "宋",
        "collection_info": null
    },
    {
        "title": "题何潜斋安乐窝",
        "author": "方逢辰",
        "content": "閒中历览古和今，夫岂全无所用心。\n书为重看因熟读，诗添新作费沉吟。\n消磨暇日尊前酒，赓和熏风膝上琴。\n过去未来都不管，却看明月是知音。",
        "dynasty": "宋",
        "collection_info": null
    },
    {
        "title": "颂徐大可为六县减免税粮得请",
        "author": "方逢辰",
        "content": "六县驩娱己独劳，肯心行善是人豪。\n乞怜请命茧丝价，起死回生鼎釜熬。\n谁谓他人无力气，不于好事拔毫毛。\n老夫赞咏非夸诩，此在春秋亦合褒。",
        "dynasty": "宋",
        "collection_info": null
    },
    {
        "title": "石峡山茶盛开  其一",
        "author": "方逢辰",
        "content": "冰崖赤骨物俱老，火树生阳我不孤。\n铁叶几经寒暑战，丹心不为雪霜枯。\n托根峡裏老居士，加号花中烈丈夫。\n颜色不淫枝干古，洛阳牡药只为奴。",
        "dynasty": "宋",
        "collection_info": null
    },
    {
        "title": "石峡山茶盛开  其二",
        "author": "方逢辰",
        "content": "凡卉春妍夸国色，此花阴极抱阳明。\n人疑芝草非时出，我谓丹砂托树生。\n可惜洛中忻富贵，不知霜裏蓄精英。\n老夫诗若宋初出，牡药如何得盛行。",
        "dynasty": "宋",
        "collection_info": null
    },
    {
        "title": "饯修史宫讲吏部陈大着赴镇赣州",
        "author": "方逢辰",
        "content": "蠡湖擘破亨衢开，山川钟作魁奇材。\n九关叫后入云岫，六阴卷出登蓬莱。\n着庭万卷了汗竹，粉闱胡事被先幞。\n非徒五马人生荣，正要急流刚扷足。\n章贡二水分西东，江右九郡斯为雄。\n亭横尘外眇四海，台插天表森孤峯。\n三百里水见沙碛，一十八滩如剑脊。\n醉读题咏呼坡翁，此是太守风月窟。\n又闻犷俗多惊湍，况有虿尾邻诸蛮。\n付之重寄忧亦大，此是太守思虑关。\n代木诗废友道缺，道山幸有诗送别。\n一言爱助当何如，思虑先之后风月。",
        "dynasty": "宋",
        "collection_info": null
    },
    {
        "title": "钱判府国史直讲秘书赴镇南剑",
        "author": "方逢辰",
        "content": "番江之峰高插天，番湖之水渊其渊。\n山川钟作一书簏，胸次汹涌万斛泉。\n呼来天上佐良史，唤起英雄斧奸魅。\n玉堂万字云锦章，赤墀一对国士器。\n天为资善择畏师，汝作羽翼从吾儿。\n光芒忽报动双剑，翱翔直去分一麾。\n我闻了翁铁梁脊，生晚不得拜履舄。\n又闻龟山与延平，首为东南揭标的。\n今君剖符守其乡，视三先生为有光。\n开明义理当日用，扶植气节争秋霜。\n知君报政只数月，袴襦万口九天彻。\n去时好趁芦花天，归时又见橙橘节。\n道山缱绻持一觥，临别惟有诗送行。\n执手不敢赞谀语，版样惟视三先生。",
        "dynasty": "宋",
        "collection_info": null
    },
    {
        "title": "和佥事夹谷之寄韵",
        "author": "方逢辰",
        "content": "夫子说周易，肇开太极分。\n及乎作春秋，下逮西狩麟。\n混闢至决裂，坚冰致习驯。\n三皇何皞皞，五帝何纷纷。\n卓哉洙泗翁，道大孤无邻。\n于是作六经，以救万世人。\n孟氏辨义利，战国骇所闻。\n不肯为老聃，和光同其尘。\n人不识四端，岂知有君亲。\n孔孟作日月，然后夜向晨。\n天高与地下，中立师与君。\n师以扶纲常，君以治广轮。\n廉耻甚鈇钺，礼教威斧斤。\n自古立宇宙，以道为精神。\n清溪斗大邑，土瘠民甚贫。\n虎豺方恣睢，骃骐忽诹询。\n痛民若赤子，礼士如上宾。\n箪瓢在陋巷，穷则独善身。\n家有读书屋，乃为劫火焚。\n仁人忽行恻，仲氏敢具陈。\n公肯挈坠道，天未亡斯文。\n移檄作主宰，歌诗示恩勤。\n絃歌已久废，简陋尚可因。\n祠堂俨遗像，生徒招惊麕。\n户内有洙泗，山中见华勋。\n光霁挹茂叔，粹盎师伯淳。\n体用契忠恕，恭安想天申。\n仰师千载上，兴起三代民。\n剥穷果不食，贞下元又春。\n太极在何处，青归烧痕新。",
        "dynasty": "宋",
        "collection_info": null
    },
    {
        "title": "送潘翠谷",
        "author": "方逢辰",
        "content": "无屋住僧庐，无菜挑野草。\n野草风味长，僧庐人迹少。\n剥剥谁扣扃，访予事幽讨。\n钱唐有骚翁，自号翠谷老。\n疋马游南墙，要伴松竹好。\n遐思到山人，迂寻出诗稿。\n诗无怨苦吟，扫退郊与岛。\n胸次鲍明远，笔下王逸少。\n我观阴与阳，禅代何时了。\n不能为鲁连，尚可作商皓。\n长歌黍离篇，酹酒问旻昊。",
        "dynasty": "宋",
        "collection_info": null
    },
    {
        "title": "赠术士刘衡鑑",
        "author": "方逢辰",
        "content": "高目下耳赫如鑑，福善祸淫平如衡。\n颜癯胡夭跖胡寿，季氏乃富宪乃贫。\n伯道无儿汤有后，造物岂是鑑不明。\n孔明遗恨懿血食，造物岂是衡不平。\n当知禀气有清浊，所以人品有善恶。\n至若夭寿与贱贵，又是禀气有厚薄。\n清浊厚薄物自圣，洪纤高下天何言。\n君子惟以理自充，英雄难与造物争。\n前人论理不论气，不信试问刘鑑衡。",
        "dynasty": "宋",
        "collection_info": null
    },
    {
        "title": "赠星命舒云峰",
        "author": "方逢辰",
        "content": "五星聚东井，天下王业开。\n五星聚奎宿，天下多贤才。\n蚩尤扫彯□，搀枪卷飞埃。\n日月黄道见火罗，计孛乌能为之灾。\n云峯挟术善说命，穷通贵贱非所问。\n敢问何时聚五星，今年五星聚何分。\n圣人在上天下平，疏食饮水甘曲肱。",
        "dynasty": "宋",
        "collection_info": null
    },
    {
        "title": "题卢文峰十二知丞文集",
        "author": "方逢辰",
        "content": "骊珠一颗千仞渊，渔翁探得遭骊眠。\n一朝吹堕千万颗，恐是蛟骊卧半天。\n骈花俪叶妙天下，文赋直追古班马。\n手抉河汉裂锦章，写在诗歌轧骚雅。\n大篇赤手捕长蛇，不须控勒骑生騧。\n短篇任意起忽伏，苍江浩浩涛中槎。\n文章妙手压场屋，到底亡羊还得鹿。\n庐陵方买载月舟，清淡又展朝天轴。\n军将打门书一封，呼起醉梦为醒松。\n只怕至宝不肯留山中，雷霆风雨取去还蛟龙。",
        "dynasty": "宋",
        "collection_info": null
    },
    {
        "title": "挽郑直斋居士",
        "author": "方逢辰",
        "content": "有侄宰相才，昔惟吕文穆。\n有婿国士器，昔惟晏同叔。\n公乃兼其荣，秀气塞一门。\n为国作瑞琏，頼公培福根。\n世态方恶直，公乃自立的。\n掉头蛮触争，冷坐雪月窟。\n今世能几人，如公心迹清。\n馨艳有如此，公死犹如生。",
        "dynasty": "宋",
        "collection_info": null
    },
    {
        "title": "赠杨内舍景尧刲股",
        "author": "方逢辰",
        "content": "子肉可疗亲，或曰不敢毁。\n不见母生儿，生死一间耳。\n此身母之身，非可认为己。\n杀身可救母，当还爱一死。\n天理通神明，寸肤直糠粃。\n苟能充此心，是即学曾子。",
        "dynasty": "宋",
        "collection_info": null
    },
    {
        "title": "赠五星陈东野",
        "author": "方逢辰",
        "content": "粤从动静极互根，裂为二气分五行。\n未有二气先有理，理与气合人物生。\n人惟禀得天地气，故为耳目形口鼻。\n人惟禀得气之理，故为仁义为礼智。\n气为人形理为心，同是水木火土金。\n今人问气不问理，茫茫只向天外寻。\n人而不仁木已死，不须更论败在子。\n人而薄义金已伤，如何却说生在巳。\n无礼无智水火灭，不忠不信土气绝。\n人于心上斩了根，是气安从有萌蘗。\n出门一笑逢星翁，谈天议论迥不同。\n若能论气又论理，太极只在挑包中。",
        "dynasty": "宋",
        "collection_info": null
    },
    {
        "title": "田父吟",
        "author": "方逢辰",
        "content": "清溪眇如斗大邑，万山壁立土硗瘠。\n百分地无一分田，九十九分如剑脊。\n一亩之地高復低，节节级级如横梯。\n畈心一畦可一亩，边旁一亩分数畦。\n大家有田仅百亩，三二十亩十八九。\n父母夫妻子妇孙，一奴一婢成九口。\n一口日噉米二升，茗鹾酰醤菜与薪。\n共来日费二三斗，尚有输官七八分。\n小民有田不满十，镰方放兮有菜色。\n曹胥乡首冬夏临，催科差役星火急。\n年年上熟犹皱眉，一年不熟家家饥。\n山中风土多食糜，两儿止肯育一儿。\n只缘人穷怕饿死，可悲可吊又如此。\n有司犹曰汝富民，手执鞭敲目怒视。\n今年淫雨天作难，汹涌澎湃四五番。\n浮尸弊屋环江下，迸山裂地如鲸奔。\n半山都成水泽国，平地皆作龙蛇窟。\n水头晚退早復来，屋角朝出夕又没。\n岿然令丞簿尉衙，下视四境无人家。\n水平归家无屋住，有屋住者无生涯。\n农民抛家认亩陇，担砂翻石肩皆肿。\n百千一亩判晚秧，一坵分作两坵种。\n都来一亩无百千，买秧已费半百钱。\n眼前插种已剜肉，头后丰歉犹在天。\n晚田再种未可保，早田无秧为出草。\n皂衣旦暮来槌门，今年苗税催得早。\n打快织机趁头纲，作急籴米输苗仓。\n更有一言牢记取，断不许人言灾荒。",
        "dynasty": "宋",
        "collection_info": null
    },
    {
        "title": "猩猩歌",
        "author": "方逢辰",
        "content": "猎者围猩猩，疑其以众抗。\n诿曰不取小，惟取大与壮。\n众猩自相仇，推挤送其长。\n以次索二三，不復推已往。\n四五至于十，无一得释放。\n众猩怒相目，各悔受人诳。\n及早同一心，未必躯尽丧。\n吁嗟兽不灵，相仇无足嗔。\n胡为豪杰群，不能自相亲。\n秦人吞六国，诸侯各附秦。\n併力取其一，冀不及他人。\n智者欲合从，徒自腐舌唇。\n安得先震邻，然后于其身。\n彼先噬其一，其次祸亦均。\n早知秦用术，六国同一心。",
        "dynasty": "宋",
        "collection_info": null
    },
    {
        "title": "鷄雏吟",
        "author": "方逢辰",
        "content": "我闻先儒云，鸡雏可观仁。\n须臾不舍母，是即孝弟根。\n不待教而知，不待习而成。\n于斯为良知，于斯为良能。\n人从此充拓，四海皆闵曾。\n异哉鷄伏鹜，出殻忘其恩。\n子向水中去，母从岸呼鸣。\n子往母亦往，子疏母愈亲。\n鹰隼飞在天，母亦与子惊。\n或遇狸与狌，爱雏忘其身。\n不顾力小大，直与争死生。\n天于微物上，感人恻隠真。\n人观鷄护雏，铁石为动情。\n子呱方卧冰，安得卵覆人。\n勿看鸡伏鹜，吾则行吾仁。",
        "dynasty": "宋",
        "collection_info": null
    },
    {
        "title": "南康遇雪",
        "author": "方逢辰",
        "content": "夜来怪甚风太颠，掀簸震撼不可眠。\n门前铁骑怒拔屋，枕上猛虎飞吼天。\n却是庐山夕作雪，杨花未春先擘绵。\n左蠡门前玉两柱，江心落石鹭一拳。\n五峰千仞削银壁，重湖万顷开璚田。\n若使璚田可以种，虽遭赤地民不癫。\n若使银壁可以铸，当造白币权飞钱。\n要知冬燠生意洩，明年造化工斯全。\n帝呼玄冥急收敛，闭塞阳气胚丰年。\n虽云不可耕与种，桑麻谷粟兹开先。",
        "dynasty": "宋",
        "collection_info": null
    }
]