[
    {
        "title": "送张无梦归天台",
        "author": "孙冲",
        "content": "天台山裏草堂低，一到都城识面稀。\n绮里冠裳遵汉命，许由风骨谢尧归。\n去时暑气蒸船滴，到日秋云伴鹤飞。\n谁向薜萝寻觅得，石桥侵汉见依微。",
        "dynasty": "宋",
        "collection_info": null
    },
    {
        "title": "过古夹寨城",
        "author": "孙冲",
        "content": "宋氏英声振，并门意气扬。\n两雄争裂土，百战竞图王。\n揣敌惟虞晋，躭颐已噬唐。\n大河分背面，上党扼咽吭。\n地利知为胜，人心彼未遑。\n重围夸壁立，夹寨逞虹张。\n埇道便轮馈，游兵劲绝粮。\n蒙衝窥女堞，鈎戟伺陑墙。\n踞峙培山峻，环围列堑长。\n力攻须陷没，坚拒倚金汤。\n墨带推才妙，班斤衒技良。\n万夫横剑刃，一噉堕夷伤。\n野草涂肝脑，贪心怒虎狼。\n嘶鸣宵遁马，感慨守陴郎。\n戈甲从谁息，功名漫自狂。\n逡巡称五代，合沓鬬干场。\n此后连吞併，于时旋覆亡。\n昔年劳战阵，今日旧城隍。\n耕涩枯骸白，风腥鬼火光。\n营基繫井室，濠坎密榆桑。\n忍杀天还厌，阴谋嗣昔昌。\n驱除期出震，草昧在开皇。\n真主临绵宇，华胥正乐康。\n廓然文轨至，海外截封疆。",
        "dynasty": "宋",
        "collection_info": null
    },
    {
        "title": "题桑子铺石壁",
        "author": "孙冲",
        "content": "峨峨溪畔石，迢迢石边路。\n寄言名利徒，清闲诚足慕。",
        "dynasty": "宋",
        "collection_info": null
    },
    {
        "title": "长平怀古",
        "author": "孙冲",
        "content": "邯郸无策信冯亭，上党须贪泽起兵。\n赵括母言犹不听，当时谁肯计长平。",
        "dynasty": "宋",
        "collection_info": null
    }
]