[
    {
        "uuid": "85129f97a4a78b5c2b9230747612d9bb",
        "title": "踏莎行 水际轻烟",
        "author": "刘将孙",
        "content": "水际轻烟，沙边微雨。\n荷花芳草垂杨渡。\n多情移徙忽成愁，依稀恰是西湖路。\n血染红笺，泪题锦句。\n西湖岂忆相思苦。\n只应幽梦解重来，梦中不识从何去。",
        "dynasty": "宋",
        "collection_info": null
    },
    {
        "uuid": "ab2ceb870082ef3a6fb6643270f21a9f",
        "title": "阮郎归 斜阳江路柳青青",
        "author": "刘将孙",
        "content": "斜阳江路柳青青。\n传杯那放停。\n上船不记送人行。\n南风吹酒醒。\n江曲曲，路萦萦。\n月明潮水生。\n送将残梦作浮萍。\n角声何处城。",
        "dynasty": "宋",
        "collection_info": null
    },
    {
        "uuid": "a2160a99c36ca138e4c0ea94aab2f714",
        "title": "南乡子 山色泛秋光",
        "author": "刘将孙",
        "content": "山色泛秋光。\n点点东篱菊又黄。\n岁月欺人如此去，堂堂。\n一事无成两鬓霜。\n佳节共持觞。\n无限杯供有限狂。\n明月明年诗句苦，茫茫。\n细把茱萸感慨长。",
        "dynasty": "宋",
        "collection_info": null
    },
    {
        "uuid": "b7659a1bb2428e820754c7b0a00b75a2",
        "title": "八声甘州 不看萸、把酒对名山",
        "author": "刘将孙",
        "content": "不看萸、把酒对名山，无帽厌西风。\n渺四海故人，一尊今雨，万里长空。\n宇宙此山此日，今夕几人同。\n举世谁不醉，独属陶公。\n当日白衣几许，漫凄其寄兴，落日篱东。\n抚停云六合，借醉托孤踪。\n□吊古、不须多感，□古人、那得共杯中。\n拚酩酊，明年此会，谁此从容。",
        "dynasty": "宋",
        "collection_info": null
    },
    {
        "uuid": "35c1e9e3d463d26ffff94562cf8f4015",
        "title": "八声甘州 看东风、天上放梅开",
        "author": "刘将孙",
        "content": "看东风、天上放梅开，经岁又新成。\n笑柳眼迷青，桃腮改白，蝶舞尘惊。\n任是万红千紫，无力与春争。\n想建章鳷鹊，犹是残霙。\n不比腊前憔悴，拨寒炉榾柮，茶薄烟清。\n快玉龙战罢，四野迥收兵。\n望红花、扶桑国里，玉玲珑、□□海天平。\n晴窗下，疏疏花雨，滴滴春声。",
        "dynasty": "宋",
        "collection_info": null
    },
    {
        "uuid": "167eff42a131f056a4f279e21ae513d5",
        "title": "八声甘州 又江南、三月更明朝",
        "author": "刘将孙",
        "content": "又江南、三月更明朝，便已是南风。\n拟强驻韶光，狂追柳絮，卧占残红。\n早向尊前沈醉，莫听五更钟。\n赢得春工笑，恼杀渠侬。\n只道春风不改，□年来岁去，柳密花浓。\n但沈腰潘鬓，无复旧时容。\n春还是、多情多恨，便不教、绿满洛阳宫。\n只消得，无情风雨，断送匆匆。",
        "dynasty": "宋",
        "collection_info": null
    },
    {
        "uuid": "05dc8ec17bea06fc151befb71b4147bc",
        "title": "满江红 正好花时",
        "author": "刘将孙",
        "content": "正好花时，忽办得、匆匆来去。\n道一往无情，却又别颦愁妩。\n四海云鬟高样髻，长思红袖□分路。\n怪近来、不怨客毡寒，婵娟误。\n黄花约，终难据。\n曾未肯，清园住。\n只昼思夜梦，浅斟低诉。\n莲子擘开谁在意，徐娘一笑来何暮。\n又争知、寂寞白头吟，寒机素。",
        "dynasty": "宋",
        "collection_info": null
    },
    {
        "uuid": "b5848bebabd1a5543457dd434589a615",
        "title": "满江红 南浦绿波",
        "author": "刘将孙",
        "content": "南浦绿波，只断送、行人行色。\n虽只是、鹏抟九万，天池春碧。\n鸾侣凤朋争快睹，鸥盟鹭宿空曾识。\n到玉堂、天上念西江，今非昔。\n公去也，宁怀别。\n人感旧，情空切。\n但岁寒松柏，相期茂悦。\n好在莫偿尘土债，风流宁可金门客。\n俯人间、大暑少清风，多炎热。",
        "dynasty": "宋",
        "collection_info": null
    },
    {
        "uuid": "485899f078e5b4d01693dbe91ad9eb8c",
        "title": "满江红 千里酸风",
        "author": "刘将孙",
        "content": "千里酸风，茂陵客、咸阳古道。\n宫门夜、马嘶无迹，东关云晓。\n牵上魏车将汉月，忆君清泪知多少。\n怅土花、三十六宫墙，秋风袅。\n浥露兰，啼痕绕。\n画阑桂，雕香早。\n便天还知道，和天也老。\n独出携盘谁送客，刘郎陵上烟迷草。\n悄渭城、已远月荒凉，波声小。",
        "dynasty": "宋",
        "collection_info": null
    },
    {
        "uuid": "131a5da94c74a51cad0d7abc99f52c98",
        "title": "摸鱼儿 又匆匆、一番元夕",
        "author": "刘将孙",
        "content": "又匆匆、一番元夕，无灯更愁风雨。\n人间天上无归梦，惟有春来春去。\n愁不语。\n漫泪湿香绡，□草人何许。\n百年胜处。\n还更有琉璃，春棚月架，万眼蝶罗否。\n风流事，孤负后来儿女。\n可怜薄命三五。\n千金无买吴呆处，更说龙飞凤舞。\n今又古。\n便剩有才情，无分登楼赋。\n春醪独抚。\n也难觅阿瞒，肯容狂客，醉里试歌舞。",
        "dynasty": "宋",
        "collection_info": null
    },
    {
        "uuid": "81fedf9db4068fded6aa52ae6d4dda82",
        "title": "摸鱼儿 雨萧萧、春寒欲暮",
        "author": "刘将孙",
        "content": "雨萧萧、春寒欲暮。\n杜鹃声转□□。\n东风与汝何恩怨，强管人间去住。\n行且去。\n漫憔悴十年，愁得身成树。\n青青故宇。\n看浩荡灵修，徘徊落日，不乐复何故。\n曾听处。\n少日京华行路。\n青灯梦断无语。\n风林飒飒鸡声乱，摇落壮心如土。\n今又古。\n任啼到天明，清血流红雨。\n人生几许。\n且赢得刘郎，看花眼惯，懒复赋前度。",
        "dynasty": "宋",
        "collection_info": null
    },
    {
        "uuid": "1b3616916ab36e2f223660b54341c774",
        "title": "摸鱼儿 甚平生、风流谢客",
        "author": "刘将孙",
        "content": "甚平生、风流谢客，刀头梦送酸楚。\n不堪又得花间曲，猛忆云英霜杵。\n闲情赋。\n谁催就月明，云鬓犀梳吐。\n才情几许。\n待遗策重来，吹箫一弄，鸾凤共轻举。\n留春住。\n买得绿波南浦。\n黄金□散如土。\n蔷薇洞口三生路。\n无奈春光顿阻。\n新□绪。\n也待见东邻，花艳墙低处。\n东风看取。\n便娇送飞梭，半携编贝，笑咏尚高古。",
        "dynasty": "宋",
        "collection_info": null
    },
    {
        "uuid": "ce2762c2d1e9b9d30152321f8e2e6b99",
        "title": "金缕曲・贺新郎 我老无能矣",
        "author": "刘将孙",
        "content": "我老无能矣。\n叹人生、得开笑口，一年闲几。\n去景悠悠如有待，白发已非春事。\n便一笑、何曾是喜。\n我本渔樵孟诸野，向举家、尽叹今如是，空自苦，有谁似。\n堆堆独坐文书里。\n是无能、爱闲爱静，清时有味。\n出处古今无真是，往往君言有理。\n看攘臂、后来锋起。\n汉晋唐虞一杯水，只鲁连、犹未知之耳。\n况碌碌，共馀子。",
        "dynasty": "宋",
        "collection_info": null
    },
    {
        "uuid": "8c6834ab2342a93897af96c3c406f8e4",
        "title": "江城子 云涛白凤贺瑶池",
        "author": "刘将孙",
        "content": "云涛白凤贺瑶池。\n仗葳蕤。\n路芳菲。\n十月温汤，赐浴卸罗衣。\n半点檀心天一笑，琼奴弱，玉环肥。\n风流谁合婿金闺。\n露将晞。\n雪争晖。\n贝阙珠宫，环佩月中归。\n误杀洛滨狂子建，情脉脉，恨依依。",
        "dynasty": "宋",
        "collection_info": null
    },
    {
        "uuid": "b68a62bc5e21bb3f3fd43a4993e1fe6a",
        "title": "江城梅花引 明霞回雨霁秋空",
        "author": "刘将孙",
        "content": "明霞回雨霁秋空。\n笑难逢。\n步城东。\n直上翠微，客有可人同。\n回首向来轻节序，筋力异，心犹在，愧鬓蓬。\n悲年冉冉江滚滚。\n骑台平，蒋陵冷。\n天高年晚，山河险，烟雾冥蒙。\n一幅乌纱，闲着傲西风。\n古往今来只如此，便潦倒，渺干坤，醉眼中。",
        "dynasty": "宋",
        "collection_info": null
    },
    {
        "uuid": "084ab630d21b8e261813fb620a1e287a",
        "title": "六州歌头 天涯倦客",
        "author": "刘将孙",
        "content": "天涯倦客，如梦说今宵。\n承平事，车尘涨，马鸣萧。\n火城朝。\n狂歌闲嬉笑，平康客，五陵侠，闲相待，沙河路，灞陵桥。\n万眼琉璃，目眩去闲买，一翦梅烧。\n数金蛾彩蝶，簇带那人娇。\n说着魂销。\n掩鲛绡。\n波翻海，尘换世，铜仙泪，铁心娆。\n渺何地，跢朱履，解金貂。\n步宫腰。\n瑶池惊燕罢，瓶落井，箭离弨。\n灯楼倒，吴儿老，绛都迢。\n点点梅梢残雪，似东风、吹恨难消。\n悄山村渔火，风鬓立春宵。\n绕寒潮。",
        "dynasty": "宋",
        "collection_info": null
    },
    {
        "uuid": "ddccbf86b02b3b7e562a7623eff8acac",
        "title": "水调歌头 摇风犹似旆",
        "author": "刘将孙",
        "content": "摇风犹似旆，倾雨不成盘。\n西风未禁十日，早作背时看。\n寂寞六郎秋扇，牵补灵均破屋，风露半襟寒。\n坐感青年晚，不但翠云残。\n叹此君，深隐映，早阑珊。\n人间受尽炎热，暑夕几恁阑。\n待得良宵灏气，正是好天良月，红到绿垂干。\n摇落从此始，感慨不能闲。",
        "dynasty": "宋",
        "collection_info": null
    },
    {
        "uuid": "b9e6ac084282db59304a6fddf6cf9108",
        "title": "沁园春 壬戌之秋",
        "author": "刘将孙",
        "content": "壬戌之秋，七夕既望，苏子泛舟。\n正赤壁风清，举杯属客，东山月上，遗世乘流。\n桂棹叩舷，洞箫倚和，何事呜呜怨泣幽。\n悄危坐，抚苍苍东望，渺渺荆州。\n客云天地蜉蝣。\n记千里舳舻旗帜浮。\n叹孟德周郎，英雄安在，武昌夏口，山水相缪。\n客亦知夫，盈虚如彼，山月江风有尽不。\n喜更酌，任东方既白，与子遨游。",
        "dynasty": "宋",
        "collection_info": null
    },
    {
        "uuid": "067322d3e0cfea562b0799168a4ee2ae",
        "title": "沁园春 十月雪堂",
        "author": "刘将孙",
        "content": "十月雪堂，将归临皋，二客从坡。\n适薄暮得鱼，细鳞巨口，新霜脱叶，月步行歌。\n有客无肴，有肴无酒，如此风清月白何。\n归谋妇，得旧藏斗酒，重载婆娑。\n登虬踞虎嵯峨。\n更凭醉攀翻栖鹘窠。\n曾岁月几何，江流断岸，山川非昔，夜啸扪萝。\n孤鹤横江，羽衣入梦，应悟飞鸣昔我过。\n开户视，但寂寥四顾，万顷烟波。",
        "dynasty": "宋",
        "collection_info": null
    },
    {
        "uuid": "0936fa3aec03e24e6a2d1a47d0dfbba0",
        "title": "沁园春 流水断桥",
        "author": "刘将孙",
        "content": "流水断桥，坏壁春风，一曲韦娘。\n记宰相开元，弄权疮痏，全家骆谷，追骑仓皇。\n彩凤随鸦，琼奴失意，可似人间白面郎。\n知他是，燕南牧马，塞北驱羊。\n啼痕自诉衷肠。\n尚把笔低徊愧下堂。\n叹国手无棋，危涂何策，书窗如梦，世路方长。\n青冢琵琶，穹庐笳拍，未比渠侬泪万行。\n二十载，竟何时委玉，何地埋香。",
        "dynasty": "宋",
        "collection_info": null
    },
    {
        "uuid": "3282fec7cf4cde2b6ef56f4d27d3f854",
        "title": "忆旧游 正落花时节",
        "author": "刘将孙",
        "content": "正落花时节，憔悴东风，绿满愁痕。\n悄客梦惊呼伴侣，断鸿有约，回泊归云。\n江空共道惆怅，夜雨隔篷闻。\n尽世外纵横，人间恩怨，细酌重论。\n叹他乡异县，渺旧雨新知，历落情真。\n匆匆那忍别，料当君思我，我亦思君。\n人生自非麋鹿，无计久同群。\n此去重销魂，黄昏细雨人闭门。",
        "dynasty": "宋",
        "collection_info": null
    }
]