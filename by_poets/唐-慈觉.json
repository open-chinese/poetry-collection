[
    {
        "uuid": "c2129591f855b4d14b4250cd3ef49398",
        "title": "书妙圆塔院张道者屋壁（蜀大东门外有妙圆塔院，僧名行勤，俗姓张氏，人以其精于修行，因谓之道者。）",
        "author": "慈觉",
        "content": "成都有一张道者，五十年来住村野。\n祇将淡薄作家风，未省承迎相苟且。\n南地禅宗尽偏参，西蜀丛林游已罢。\n深知大藏是解粘，不把三乘定真假。\n张道者，傍沙溪，居兰若，草作衣裳茅作舍。\n活计生涯一物无，免被外人来借借。\n寅斋午睡乐咍咍，檀越供须都不谢。\n沿身不直五分铜，一句玄玄岂论价。\n张道者，貌古神清不可画。\n鹤性云情本自然，生死无心全不怕。\n纵逢刼火未为灾，暗裏龙蛇应叹讶。\n张道者，不说禅，不答话，盖为人心难诱化。\n尽奔名利谩驰驱，个个何曾有般若。\n分明与说速休心，供家却道也烂也。\n张道者，不聚徒，甚脱洒，不结远公白莲社。\n心似秋潭月一轮，何用声名播天下。\n（《茅亭客话》三）。",
        "dynasty": "唐",
        "collection_info": null
    }
]