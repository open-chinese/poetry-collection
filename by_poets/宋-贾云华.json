[
    {
        "uuid": "bbb0f11225eae2572affcd7911936a0c",
        "title": "题魏鹏卧屏",
        "author": "贾云华",
        "content": "花柳芳菲二月时，名园剩有牡丹枝。\n风流杜牧还知否，莫恨寻春去较迟。",
        "dynasty": "宋",
        "collection_info": null
    },
    {
        "uuid": "25094de16cb11786ea75d182552f535d",
        "title": "魏鹏负期醉卧戏题练裙",
        "author": "贾云华",
        "content": "暮雨朝云少定踪，空劳神女下巫峰。\n襄王自是无情绪，醉卧明月花影中。",
        "dynasty": "宋",
        "collection_info": null
    },
    {
        "uuid": "4ea54208116d2b64e3e21b295174946e",
        "title": "七夕",
        "author": "贾云华",
        "content": "斜軃香云倚翠屏，纱衣先觉露华零。\n谁云天上无离合，看取牵牛织女星。",
        "dynasty": "宋",
        "collection_info": null
    },
    {
        "uuid": "386262fae02eece2d1283ff27411cf29",
        "title": "永别  其一",
        "author": "贾云华",
        "content": "自从消瘦减容光，云雨巫山枉断肠。\n独宿孤房泪如雨，秋宵只为一人长。",
        "dynasty": "宋",
        "collection_info": null
    },
    {
        "uuid": "b185f13f29e0dc10ae587afe04f28e34",
        "title": "永别  其二",
        "author": "贾云华",
        "content": "正成薄命久寻思，宛转蛾眉能几时。\n汉水楚云千万里，留君不住益凄其。",
        "dynasty": "宋",
        "collection_info": null
    },
    {
        "uuid": "536ddf23d0bf9ac227e5143170eb38e5",
        "title": "永别  其三",
        "author": "贾云华",
        "content": "物换星移几度秋，鸟啼花落水空流。\n人间何事堪惆怅，贵贱同归土一丘。",
        "dynasty": "宋",
        "collection_info": null
    },
    {
        "uuid": "097ab79220ce01716a9c66cb0b1e7dc2",
        "title": "永别  其四",
        "author": "贾云华",
        "content": "相见时难别亦难，寒潮惟带夕阳还。\n钿蝉金雁皆零落，离别烟波伤玉颜。",
        "dynasty": "宋",
        "collection_info": null
    },
    {
        "uuid": "db64e29103d5b845a00613ddd03a7521",
        "title": "永别  其五",
        "author": "贾云华",
        "content": "倚栏无语倍伤情，乡思撩人拨不平。\n寂寞闲庭春又晚，杏花零落过清明。",
        "dynasty": "宋",
        "collection_info": null
    },
    {
        "uuid": "ea4344ab0509187a170f52acc5bdd185",
        "title": "永别  其六",
        "author": "贾云华",
        "content": "纱窗日落渐黄昏，春梦无心只似云。\n万里关山音信断，将身何处更逢君。",
        "dynasty": "宋",
        "collection_info": null
    },
    {
        "uuid": "9cb5e12add6da5cb7dd0cbdddd2933e9",
        "title": "永别  其七",
        "author": "贾云华",
        "content": "魂归冥漠魄归泉，却恨青娥误少年。\n三尺孤坟何处是，每逢寒食一潸然。",
        "dynasty": "宋",
        "collection_info": null
    },
    {
        "uuid": "c583bebae75f1fb3681206bef0df7579",
        "title": "永别  其八",
        "author": "贾云华",
        "content": "一封书寄数行啼，莫动哀吟易惨凄。\n古往今来只如此，几多红粉委黄泥。",
        "dynasty": "宋",
        "collection_info": null
    }
]