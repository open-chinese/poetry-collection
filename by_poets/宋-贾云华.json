[
    {
        "uuid": "f4a15d06f175c81b685830055193ebe2",
        "title": "题魏鹏卧屏",
        "author": "贾云华",
        "content": "花柳芳菲二月时，名园剩有牡丹枝。\n风流杜牧还知否，莫恨寻春去较迟。",
        "dynasty": "宋",
        "collection_info": null
    },
    {
        "uuid": "61d3da5723aa16fca60603f3f36c54ce",
        "title": "魏鹏负期醉卧戏题练裙",
        "author": "贾云华",
        "content": "暮雨朝云少定踪，空劳神女下巫峰。\n襄王自是无情绪，醉卧明月花影中。",
        "dynasty": "宋",
        "collection_info": null
    },
    {
        "uuid": "663d67b98c7f8b8cabdbdf6ddde0d64c",
        "title": "七夕",
        "author": "贾云华",
        "content": "斜軃香云倚翠屏，纱衣先觉露华零。\n谁云天上无离合，看取牵牛织女星。",
        "dynasty": "宋",
        "collection_info": null
    },
    {
        "uuid": "45c3601080a91c70d557216d846f0822",
        "title": "永别  其一",
        "author": "贾云华",
        "content": "自从消瘦减容光，云雨巫山枉断肠。\n独宿孤房泪如雨，秋宵只为一人长。",
        "dynasty": "宋",
        "collection_info": null
    },
    {
        "uuid": "3c65842b39fb219b26ed66fe6203f82c",
        "title": "永别  其二",
        "author": "贾云华",
        "content": "正成薄命久寻思，宛转蛾眉能几时。\n汉水楚云千万里，留君不住益凄其。",
        "dynasty": "宋",
        "collection_info": null
    },
    {
        "uuid": "7cae3c71aee080bd0f6cc8b9e6dd64c2",
        "title": "永别  其三",
        "author": "贾云华",
        "content": "物换星移几度秋，鸟啼花落水空流。\n人间何事堪惆怅，贵贱同归土一丘。",
        "dynasty": "宋",
        "collection_info": null
    },
    {
        "uuid": "270e1411ac147e2d543553b650f947b9",
        "title": "永别  其四",
        "author": "贾云华",
        "content": "相见时难别亦难，寒潮惟带夕阳还。\n钿蝉金雁皆零落，离别烟波伤玉颜。",
        "dynasty": "宋",
        "collection_info": null
    },
    {
        "uuid": "a720d70ff0cf5b5bb8c2b79a5fffd630",
        "title": "永别  其五",
        "author": "贾云华",
        "content": "倚栏无语倍伤情，乡思撩人拨不平。\n寂寞闲庭春又晚，杏花零落过清明。",
        "dynasty": "宋",
        "collection_info": null
    },
    {
        "uuid": "16b0aa4aed479742b4d207a69319b1d8",
        "title": "永别  其六",
        "author": "贾云华",
        "content": "纱窗日落渐黄昏，春梦无心只似云。\n万里关山音信断，将身何处更逢君。",
        "dynasty": "宋",
        "collection_info": null
    },
    {
        "uuid": "d0d270e904afa527c8c47735b9aa5714",
        "title": "永别  其七",
        "author": "贾云华",
        "content": "魂归冥漠魄归泉，却恨青娥误少年。\n三尺孤坟何处是，每逢寒食一潸然。",
        "dynasty": "宋",
        "collection_info": null
    },
    {
        "uuid": "8ebf27aa865508a2b97097eaa7d93638",
        "title": "永别  其八",
        "author": "贾云华",
        "content": "一封书寄数行啼，莫动哀吟易惨凄。\n古往今来只如此，几多红粉委黄泥。",
        "dynasty": "宋",
        "collection_info": null
    }
]