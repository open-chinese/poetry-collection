[
    {
        "uuid": "f3008ad78544a15f1c5084107999700c",
        "title": "秋雨叹",
        "author": "许彦国",
        "content": "霖雨不出动隔旬，门前秋草长于人。\n江湖浩渺欲无岸，锦石最小犹生云。\n微阳片月何曾见，只有莓苔昏笔砚。\n田家黍穗未暇悲，茅屋且为萤火飞。",
        "dynasty": "宋",
        "collection_info": null
    },
    {
        "uuid": "d5f389d4287f8ebaee934a8125afde5a",
        "title": "紫骝马",
        "author": "许彦国",
        "content": "黄金络头玉为觼，蜀锦障泥乱云叶。\n花间顾影骄不行，万里龙驹空汗血。\n露床秋粟饱不食，青刍苜蓿无颜色。\n君不见东郊瘦马百战场，天寒日暮乌啄疮。",
        "dynasty": "宋",
        "collection_info": null
    },
    {
        "uuid": "d9b78f5204d2f6e7f7df7d7350808ab3",
        "title": "虞美人草行",
        "author": "许彦国",
        "content": "鸿门玉斗纷如雪，十万降兵夜流血。\n咸阳宫殿三月红，霸业已随烟烬灭。\n刚强必死仁义王，阴陵失道非天亡。\n英雄本学万人敌，何须屑屑悲红妆。\n三军败尽旌旗倒，玉帐佳人坐中老。\n香魂夜逐剑光飞，清血化为原上草。\n芳心寂寞寄寒枝，旧曲闻来似敛眉。\n哀怨徘徊愁不语，恰如初听楚歌时。\n滔滔逝水流今古，楚汉兴亡两丘土。\n当年遗事总成空，慷慨尊前为谁舞。",
        "dynasty": "宋",
        "collection_info": null
    },
    {
        "uuid": "eb797977ed55a49717ceac196eda5ccf",
        "title": "东门行",
        "author": "许彦国",
        "content": "东门杨柳暗藏鸦，东门行客欲离家。\n树头春风草头露，鸦自不飞人自去。\n妾家南浦桂为堂，房栊珉玉帘夜光。\n沈炉烟多绮罗重，水槛风入笙箫凉。\n欢娱未毕车轮远，方寸秋丝纷百茧。\n愿郎功业落人閒，长使春闺女无怨。",
        "dynasty": "宋",
        "collection_info": null
    },
    {
        "uuid": "b47e7401111f4f6af71fa89ff7a53160",
        "title": "采莲吟",
        "author": "许彦国",
        "content": "湖边日落鸳鸯飞，罗衣香转兰舟移，莲根断处手满丝。\n手满丝，不能理，秋云深，隔君子。",
        "dynasty": "宋",
        "collection_info": null
    },
    {
        "uuid": "79b195c5f851f5b002591513171925cb",
        "title": "临高台",
        "author": "许彦国",
        "content": "高台跨崇冈，檐宇锁空雾。\n新晴洗双目，千里在跬步。\n霏霏渔浦烟，冉冉富春树。\n风花不我私，何以理愁绪。\n谁疏白玉窗，中有浮云度。\n浮云吹不开，不见行人去。",
        "dynasty": "宋",
        "collection_info": null
    },
    {
        "uuid": "a025023e577da29001daeec9ecc451f2",
        "title": "渔父",
        "author": "许彦国",
        "content": "荣辱从来总不知，几间茅屋对渔矶。\n江鸥散处夜无伴，荷叶老时秋有衣。",
        "dynasty": "宋",
        "collection_info": null
    },
    {
        "uuid": "d0cf7c396c31279e801ff4d6ac214664",
        "title": "晚宿江涨桥",
        "author": "许彦国",
        "content": "鸟径青山外，人家苦竹边。\n江城悬夜锁，鱼市散空船。\n岸静涵秋月，林昏宿水烟。\n又寻僧榻卧，夜冷欲无眠。",
        "dynasty": "宋",
        "collection_info": null
    },
    {
        "uuid": "87d6ca6ee697027eeda6f50a08e5221d",
        "title": "长夜吟",
        "author": "许彦国",
        "content": "南邻灯火冷，三起愁夜永。\n北邻歌未终，已惊初日红。\n不知昼夜谁主管，一种春宵有长短。",
        "dynasty": "宋",
        "collection_info": null
    },
    {
        "uuid": "0c076c0d64d7295ca78ee6b4fb769bd9",
        "title": "寄沂水宰",
        "author": "许彦国",
        "content": "楚甸齐封自此分，穆陵遗俗久犹存。\n岂知今日鸣琴宰，即是当年赐履孙。\n且有清风消酷暑，更无惊犬吠黄昏。\n畏人客子成安枕，独宿荒村不闭门。",
        "dynasty": "宋",
        "collection_info": null
    },
    {
        "uuid": "0fb177d6a17ed2957359e94df3fa1838",
        "title": "咏项籍庙二首  其一",
        "author": "许彦国",
        "content": "曾被秦人笑沐猴，锦衣东去更何求。\n可怜瞭瞭重瞳子，不见山河绕雍州。",
        "dynasty": "宋",
        "collection_info": null
    },
    {
        "uuid": "514720c517dd7aab35e11422a5b5991e",
        "title": "咏项籍庙二首  其二",
        "author": "许彦国",
        "content": "千古兴亡莫浪愁，汉家功业亦荒丘。\n空余原上虞姬草，舞尽春风未肯休。",
        "dynasty": "宋",
        "collection_info": null
    },
    {
        "uuid": "54a72b7217d5943184b8686c149d10c5",
        "title": "句  其一",
        "author": "许彦国",
        "content": "白鸟有情惊不去，青山无约望还来。",
        "dynasty": "宋",
        "collection_info": null
    },
    {
        "uuid": "6de8d092642ec0b7e2dc0089037c92b3",
        "title": "句  其二",
        "author": "许彦国",
        "content": "午夜梦飞沧海外，一年春在落花中。",
        "dynasty": "宋",
        "collection_info": null
    },
    {
        "uuid": "65a5c92303e8e9459958f5e21683653f",
        "title": "句  其三",
        "author": "许彦国",
        "content": "北方野客不惯见，明月满衣犹倚栏。",
        "dynasty": "宋",
        "collection_info": null
    },
    {
        "uuid": "7814c4c3a7083f8247bcf5f09f7e4e2f",
        "title": "句  其四",
        "author": "许彦国",
        "content": "燕蓟余民宜自省，百年陷虏直愁人。\n勿怨肩舆事洪靖。",
        "dynasty": "宋",
        "collection_info": null
    },
    {
        "uuid": "c6c605ac1e84331e5555707280219af8",
        "title": "句  其五",
        "author": "许彦国",
        "content": "蹉跎已甘分。",
        "dynasty": "宋",
        "collection_info": null
    }
]