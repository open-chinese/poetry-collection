[
    {
        "uuid": "45397fae55cbad433e2b4d2e9dd83ac7",
        "title": "秋雨叹",
        "author": "许彦国",
        "content": "霖雨不出动隔旬，门前秋草长于人。\n江湖浩渺欲无岸，锦石最小犹生云。\n微阳片月何曾见，只有莓苔昏笔砚。\n田家黍穗未暇悲，茅屋且为萤火飞。",
        "dynasty": "宋",
        "collection_info": null
    },
    {
        "uuid": "877496ab905ff101a2961d68b6954a6d",
        "title": "紫骝马",
        "author": "许彦国",
        "content": "黄金络头玉为觼，蜀锦障泥乱云叶。\n花间顾影骄不行，万里龙驹空汗血。\n露床秋粟饱不食，青刍苜蓿无颜色。\n君不见东郊瘦马百战场，天寒日暮乌啄疮。",
        "dynasty": "宋",
        "collection_info": null
    },
    {
        "uuid": "afe5365ffec9bf79fcfe538d4214ee8e",
        "title": "虞美人草行",
        "author": "许彦国",
        "content": "鸿门玉斗纷如雪，十万降兵夜流血。\n咸阳宫殿三月红，霸业已随烟烬灭。\n刚强必死仁义王，阴陵失道非天亡。\n英雄本学万人敌，何须屑屑悲红妆。\n三军败尽旌旗倒，玉帐佳人坐中老。\n香魂夜逐剑光飞，清血化为原上草。\n芳心寂寞寄寒枝，旧曲闻来似敛眉。\n哀怨徘徊愁不语，恰如初听楚歌时。\n滔滔逝水流今古，楚汉兴亡两丘土。\n当年遗事总成空，慷慨尊前为谁舞。",
        "dynasty": "宋",
        "collection_info": null
    },
    {
        "uuid": "5af3b6e0cc9f66e1e21849de6efa3550",
        "title": "东门行",
        "author": "许彦国",
        "content": "东门杨柳暗藏鸦，东门行客欲离家。\n树头春风草头露，鸦自不飞人自去。\n妾家南浦桂为堂，房栊珉玉帘夜光。\n沈炉烟多绮罗重，水槛风入笙箫凉。\n欢娱未毕车轮远，方寸秋丝纷百茧。\n愿郎功业落人閒，长使春闺女无怨。",
        "dynasty": "宋",
        "collection_info": null
    },
    {
        "uuid": "f3740d3815ad82f60b7ce991f168565a",
        "title": "采莲吟",
        "author": "许彦国",
        "content": "湖边日落鸳鸯飞，罗衣香转兰舟移，莲根断处手满丝。\n手满丝，不能理，秋云深，隔君子。",
        "dynasty": "宋",
        "collection_info": null
    },
    {
        "uuid": "decb437327d2e550af811f208f412a39",
        "title": "渔父",
        "author": "许彦国",
        "content": "荣辱从来总不知，几间茅屋对渔矶。\n江鸥散处夜无伴，荷叶老时秋有衣。",
        "dynasty": "宋",
        "collection_info": null
    },
    {
        "uuid": "3940ad67cf5d2e98c2762f7fa53c2802",
        "title": "晚宿江涨桥",
        "author": "许彦国",
        "content": "鸟径青山外，人家苦竹边。\n江城悬夜锁，鱼市散空船。\n岸静涵秋月，林昏宿水烟。\n又寻僧榻卧，夜冷欲无眠。",
        "dynasty": "宋",
        "collection_info": null
    },
    {
        "uuid": "39c29264b231e454991e1d10ffc67ac3",
        "title": "长夜吟",
        "author": "许彦国",
        "content": "南邻灯火冷，三起愁夜永。\n北邻歌未终，已惊初日红。\n不知昼夜谁主管，一种春宵有长短。",
        "dynasty": "宋",
        "collection_info": null
    },
    {
        "uuid": "09cb7f05ec31d19e85e064392fb5200b",
        "title": "寄沂水宰",
        "author": "许彦国",
        "content": "楚甸齐封自此分，穆陵遗俗久犹存。\n岂知今日鸣琴宰，即是当年赐履孙。\n且有清风消酷暑，更无惊犬吠黄昏。\n畏人客子成安枕，独宿荒村不闭门。",
        "dynasty": "宋",
        "collection_info": null
    },
    {
        "uuid": "dcb62f6229133db8c752d974e3f7d6d9",
        "title": "咏项籍庙二首  其一",
        "author": "许彦国",
        "content": "曾被秦人笑沐猴，锦衣东去更何求。\n可怜瞭瞭重瞳子，不见山河绕雍州。",
        "dynasty": "宋",
        "collection_info": null
    },
    {
        "uuid": "5602d04ba77a5dd48a20d7f72f0abcac",
        "title": "咏项籍庙二首  其二",
        "author": "许彦国",
        "content": "千古兴亡莫浪愁，汉家功业亦荒丘。\n空余原上虞姬草，舞尽春风未肯休。",
        "dynasty": "宋",
        "collection_info": null
    },
    {
        "uuid": "010088c7b62d907e88c4d6e9c570ce0d",
        "title": "句  其二",
        "author": "许彦国",
        "content": "午夜梦飞沧海外，一年春在落花中。",
        "dynasty": "宋",
        "collection_info": null
    },
    {
        "uuid": "e88e2657744a33f131cb11f33d62feee",
        "title": "句  其三",
        "author": "许彦国",
        "content": "北方野客不惯见，明月满衣犹倚栏。",
        "dynasty": "宋",
        "collection_info": null
    },
    {
        "uuid": "f26b2153d003106d1a4951e49cbda96e",
        "title": "句  其四",
        "author": "许彦国",
        "content": "燕蓟余民宜自省，百年陷虏直愁人。\n勿怨肩舆事洪靖。",
        "dynasty": "宋",
        "collection_info": null
    },
    {
        "uuid": "c7a9c529bcc32f2627641b797ffb1dde",
        "title": "句  其五",
        "author": "许彦国",
        "content": "蹉跎已甘分。",
        "dynasty": "宋",
        "collection_info": null
    }
]