[
    {
        "uuid": "fbfa5e1d9849f8f9556117d738084b5e",
        "title": "苏子瞻风雪贬黄州・仙吕/点绛唇",
        "author": "费唐臣",
        "content": "万顷潇湘，九天星象，长江浪，吸入诗肠，都变做豪气三千丈。",
        "dynasty": "元",
        "collection_info": null
    },
    {
        "uuid": "28e27b7bd9f1caf3ac41f5b65dea3e79",
        "title": "苏子瞻风雪贬黄州・混江龙",
        "author": "费唐臣",
        "content": "想着那丝纶阁上，常则是紫薇花对紫薇郎。\n步九重春色，拂两袖天香。\n万里云烟挥翰墨，一天星斗焕文章。\n翰林风月，京洛山川，洞庭烟雨，金谷莺花，怎能彀一轮皂盖飞头上。\n诗吟的神嚎鬼哭，文惊的地老天荒。",
        "dynasty": "元",
        "collection_info": null
    },
    {
        "uuid": "243fe1a533f274e2a1b664429cd1a6a5",
        "title": "苏子瞻风雪贬黄州・油葫芦",
        "author": "费唐臣",
        "content": "想月满西楼夜未央，蒙君恩宿建章。\n不比长安三月荔枝香，翠鬟拥出芙蓉帐。\n又不是醉鞭误入平康巷，笙歌几处闻，净鞭三下响。\n没揣地半张鸾驾从天降，举首仿佛见君正。",
        "dynasty": "元",
        "collection_info": null
    },
    {
        "uuid": "1fbfce642ece653c0b552141a16496c1",
        "title": "苏子瞻风雪贬黄州・那咤令",
        "author": "费唐臣",
        "content": "我立一身纪纲，守箪瓢陋巷。\n显一身气象，步金马玉堂。\n上一封谏章，入天罗地网。\n锦绣肠，江湖量，都分付水国江乡。",
        "dynasty": "元",
        "collection_info": null
    },
    {
        "uuid": "84917527d4245335525f0a27c82788d1",
        "title": "苏子瞻风雪贬黄州・鹊踏枝",
        "author": "费唐臣",
        "content": "万言策上君王，一骑马度衡阳。\n索离了三岛蓬莱，直走遍九曲沧浪。\n学不的李太白逍遥在醉乡，参破了韩昌黎夕贬潮阳。",
        "dynasty": "元",
        "collection_info": null
    },
    {
        "uuid": "69da5a4a17169e17401b2ff9abac3ed5",
        "title": "苏子瞻风雪贬黄州・寄生草",
        "author": "费唐臣",
        "content": "臣则待居蛮貊，再谁想立庙堂。\n今日有曾参难免投梭诳，今日有周公难免流言讲，有仲尼难免狐裘谤。\n本是个长门献赋汉相如，怎做的东篱赏菊陶元亮。",
        "dynasty": "元",
        "collection_info": null
    },
    {
        "uuid": "bee78e21889e51b021533b6c0c5f5404",
        "title": "苏子瞻风雪贬黄州・幺篇",
        "author": "费唐臣",
        "content": "臣折么流儋耳，臣折么贬夜郎。\n一个因书贾谊长沙放，一个因诗杜甫江边葬，一个因文李白波心丧。\n臣觑屈原千载汨罗江，便是禹门三月桃花浪。",
        "dynasty": "元",
        "collection_info": null
    },
    {
        "uuid": "6595f37fc9642bd4ae485149d2d7ee6e",
        "title": "苏子瞻风雪贬黄州・金盏儿",
        "author": "费唐臣",
        "content": "不荒唐，不颠狂，折末云阳枭首高竿上，也要将碧天风月两平章。\n拚着梦魂游故国，想像赴高堂。\n则今日伤心游海岛，携手上河梁。\n(末云)罢、罢，则今日拜辞了圣驾，别了丞相，只索长行也。\n(唱)。",
        "dynasty": "元",
        "collection_info": null
    },
    {
        "uuid": "fab9cbe91eecd0232ebc3119824e61be",
        "title": "苏子瞻风雪贬黄州・赚煞",
        "author": "费唐臣",
        "content": "则为不入虎狼群，躲离鲸鲵浪，直贬过淘淘大江，不信行人不断肠。\n赤紧的接天隅烟水茫茫，助凄凉衰草斜阳，休想我筑起高台望故乡。\n这里有当途虎狼，那里有拍天风浪。\n我要过水云乡，则是跳出是非场。\n(下)。",
        "dynasty": "元",
        "collection_info": null
    },
    {
        "uuid": "2875819100b2f2c4be1ac38e3ac20ed0",
        "title": "苏子瞻风雪贬黄州・正宫/端正好",
        "author": "费唐臣",
        "content": "道德五千言，礼乐三十卷。\n本待经纶就舜日尧天，只因两角蜗蛮战，贬得我日近长安远。",
        "dynasty": "元",
        "collection_info": null
    },
    {
        "uuid": "31b19f044b5ece8fb3a0dd6a97903876",
        "title": "苏子瞻风雪贬黄州・幺篇",
        "author": "费唐臣",
        "content": "瑶台昨夜蛟龙战，玉鳞甲飞满山川。\n冯夷饮罢琼林宴，醉把鲛绡剪。\n(云)好大雪也呵。\n(唱)。",
        "dynasty": "元",
        "collection_info": null
    },
    {
        "uuid": "880e79d6edc405431ee4d6dc241feb73",
        "title": "苏子瞻风雪贬黄州・滚绣球",
        "author": "费唐臣",
        "content": "泼墨云垂四野，铸银河插半天。\n把人间番做了广寒宫殿，有一千顷玉界琼田。\n这其间骚客迁，朝士贬。\n五云乡杳然不见，止不过隔蓬莱弱水三千。\n不能彀风吹章表随龙去，可做了雪拥蓝关马不前，哽咽无言。",
        "dynasty": "元",
        "collection_info": null
    },
    {
        "uuid": "338c4e3084565ff3d83cc46f914179ca",
        "title": "苏子瞻风雪贬黄州・倘秀才",
        "author": "费唐臣",
        "content": "早是水杳山长路远，那更雪冻风寒云卷。\n(云)你道我行的慢呵，可知可知(唱)我可甚为爱青山懒赠鞭！呵冻手，从双肩。\n我只索向前。\n(童云)老爹，人都说你好才学，却怎生遭贬，到不知老爹与上古贤人君子，那几个相似！(末云)这小的虽小倒也省事。\n你既问我，你听我与你说。\n(唱)。",
        "dynasty": "元",
        "collection_info": null
    },
    {
        "uuid": "a00a9602d7550db586c60f9dcf760e60",
        "title": "苏子瞻风雪贬黄州・滚绣球",
        "author": "费唐臣",
        "content": "我怕不文章似韩退之史，笔如司马迁。\n英俊如仲宣子建，豪迈如居易宗元。\n风骚如杜少陵，疏狂如李谪仙。\n高洁如谢安李愿。\n德行如闵子颜渊。\n为不学乘桴浮海鸱夷子，生扭做踏雪寻梅孟浩然。\n困煞英贤。",
        "dynasty": "元",
        "collection_info": null
    },
    {
        "uuid": "5a2ea2bd00559ce949fd414c485f5ace",
        "title": "苏子瞻风雪贬黄州・倘秀才",
        "author": "费唐臣",
        "content": "脱离了长安市廛，须捱到黄州地面，更狠似夕贬潮阳路八千。\n往常师往圣，友前贤，到如今怎展！。",
        "dynasty": "元",
        "collection_info": null
    },
    {
        "uuid": "db801675d9ed3e9e8faec28361b61ef3",
        "title": "苏子瞻风雪贬黄州・滚绣球",
        "author": "费唐臣",
        "content": "我也曾写珠玑一万联，判莺花三百篇，扫千军笔端鏖战，但行处天子三宣。\n结平生诗酒缘，掌中天风月权。\n不是将帝王埋怨，为甚把苏轼似贾谊南迁。\n如今一牧童子随驴后，可甚两行朱衣到马前。\n四野萧然。",
        "dynasty": "元",
        "collection_info": null
    },
    {
        "uuid": "db839d59445dcd85be33ba36b200044d",
        "title": "苏子瞻风雪贬黄州・呆骨朵",
        "author": "费唐臣",
        "content": "见黄童白叟把香醪劝，怕不透彻了酒兴诗颠。\n(马云)老夫久闻大才，敢求佳作见教。\n(末云)大人饮酒则饮酒。\n再休言诗。\n(马云)诗酒乃吾生分内事。\n大人此行，与诗酒何干。\n(末唱)我须不是为酒忘家，见如今因诗受贬。\n酒债是寻常事，诗病是平生愿。\n我为甚远流身万里，因此上怕吟诗百篇。\n(马云)苏大人高才重望，正宜居朝佐主，以治太平。\n岂宜放逐！(末唱)。",
        "dynasty": "元",
        "collection_info": null
    },
    {
        "uuid": "9df8e84324f9c865159485fb65b0ec96",
        "title": "苏子瞻风雪贬黄州・五煞",
        "author": "费唐臣",
        "content": "我情愿闲居村落攻经典，谁想闷向秦楼列管弦。\n枕碧水千寻，对青山一带，趁白云万顷，尽茅屋三间草舍蓬窗，苜蓿盘中，老瓦盆边，乐于贫贱，灯火对床眠。",
        "dynasty": "元",
        "collection_info": null
    },
    {
        "uuid": "6307bc95aab073e0f69854f4d3b94d7b",
        "title": "苏子瞻风雪贬黄州・四煞",
        "author": "费唐臣",
        "content": "从教头上青天鉴，不愿腰间金印悬。\n受他冷冷清清，多多少少，避是是非非，万万千千。\n或向林皋声里，舴艋舟中，霍索溪边。\n一壶村酒，白眼望青天。",
        "dynasty": "元",
        "collection_info": null
    },
    {
        "uuid": "342f090bccdc658f5b8ba193fcd1519a",
        "title": "苏子瞻风雪贬黄州・三煞",
        "author": "费唐臣",
        "content": "紫袍金带无心恋，两笠烟蓑有意穿。\n或向新妇矶头，鸥鹭乡中，儿女浦口，鹦鹉洲边。\n涨一竿春水，带一抹寒烟，掉一只渔舡。\n黑甜一枕睡，灯火对愁眠。",
        "dynasty": "元",
        "collection_info": null
    },
    {
        "uuid": "773156d3baef4dec75f76be46d62b523",
        "title": "苏子瞻风雪贬黄州・二煞",
        "author": "费唐臣",
        "content": "佳音不托云间犬，老计惟凭阳羡田。\n对橘绿橙黄，山高月小，听南枝惊鹊，衰柳鸣蝉。\n不愁远害，不陷危机，不纳高轩。\n那里人离乡贱甚日是归年！。",
        "dynasty": "元",
        "collection_info": null
    },
    {
        "uuid": "b7719e5ed911405bc334a5c21c0a6a54",
        "title": "苏子瞻风雪贬黄州・煞尾",
        "author": "费唐臣",
        "content": "从教臣子一身贬，留得高名万古传。\n但使歌低酒浅。\n卧雨眠烟，席地幕天，一任长安路儿远。\n(下)。",
        "dynasty": "元",
        "collection_info": null
    },
    {
        "uuid": "e94ae842e3d1ed6e1f3dd248fa4d60c2",
        "title": "苏子瞻风雪贬黄州・越调/斗鹌鹑",
        "author": "费唐臣",
        "content": "湖海三年，家乡万里。\n志气如神，形容似鬼。\n瘴气才收，蛮烟又起。\n空叹息，人未归，望不见落叶长安，西风渭水。",
        "dynasty": "元",
        "collection_info": null
    },
    {
        "uuid": "60ec13b48c39576051256b130c95a3fa",
        "title": "苏子瞻风雪贬黄州・小桃红",
        "author": "费唐臣",
        "content": "想西湖风月绕苏堤，尚觉王孙贵，银烛高烧照珠翠。\n如今百事成非，江山不管春憔悴。\n想金勒马嘶，玉楼人醉，依旧画桥西。",
        "dynasty": "元",
        "collection_info": null
    },
    {
        "uuid": "f0daf477d9e0dc9ff1353dd6b2e6a372",
        "title": "苏子瞻风雪贬黄州・鬼三台",
        "author": "费唐臣",
        "content": "怕不待闲争气，赤紧的难存济。\n我则索折腰为米，更怕甚心急马行迟！你只是婆娘家见识。\n陶元亮见此不见彼，公孙弘救宽不救急。\n便做他志若元龙，赤紧的才过子美。",
        "dynasty": "元",
        "collection_info": null
    },
    {
        "uuid": "b1e5843cdcfb571dc178cdcec1e8ccd0",
        "title": "苏子瞻风雪贬黄州・紫花儿序",
        "author": "费唐臣",
        "content": "本待昂昂而已，特地远远而来，怎教快快而回！世无君子，你家有贤妻，休提。\n拚着个拨尽寒炉一夜灰，但得些粝食粗衣，免得冬暖号寒，年稔啼饥。",
        "dynasty": "元",
        "collection_info": null
    },
    {
        "uuid": "215032b4b808b8c70dca646f26802e2c",
        "title": "苏子瞻风雪贬黄州・金蕉叶",
        "author": "费唐臣",
        "content": "恨唾手功名未遂，被衮衮儿曹见欺。\n似这等十谒朱门九闭，又不是一鹗西风万里。\n(祗候云)为你打了我一顿，你还缠甚么？快走快走。\n(末唱)。",
        "dynasty": "元",
        "collection_info": null
    },
    {
        "uuid": "a8d3234b7597533f370ad36b0c80111f",
        "title": "苏子瞻风雪贬黄州・圣药王",
        "author": "费唐臣",
        "content": "你教我快疾回，莫疑迟，可甚踏花归去马如飞。\n没道理，不做美。\n我满舡空载月明归，犹自说兵机。",
        "dynasty": "元",
        "collection_info": null
    },
    {
        "uuid": "121ddd69f103b82429c936fcaf5bff9f",
        "title": "苏子瞻风雪贬黄州・鬼三台",
        "author": "费唐臣",
        "content": "他把贤门闭，英雄弃，莫那孟尝君是你？畅好人面逐高低。\n今日羞归去。\n呵，思量可知，可知那经天纬地孔仲尼，遇着轻贤重色柳盗跖。\n不争富贵骄人，小人喻利。",
        "dynasty": "元",
        "collection_info": null
    },
    {
        "uuid": "3c44c4240a783a6a37af6c9b6c1a50c5",
        "title": "苏子瞻风雪贬黄州・紫花儿序",
        "author": "费唐臣",
        "content": "仰望死圣人贤思相，量起怪友狂朋，凄凉杀稚子山妻。\n胸中有物，肚里无食，堪悲，虎病山前被犬欺。\n我觑杨太守这厮，好管仲之器，觑我为粪土之墙，你却是疥癣之疾。",
        "dynasty": "元",
        "collection_info": null
    },
    {
        "uuid": "65c7dcf5b2960532308fe0252a8f5da9",
        "title": "苏子瞻风雪贬黄州・绵搭絮",
        "author": "费唐臣",
        "content": "凭着我文如游夏，有一日君胜唐尧，宣的我依旧抽毫侍禁闱。\n似禹门平地一声雷，把蛰龙重振起。",
        "dynasty": "元",
        "collection_info": null
    },
    {
        "uuid": "3659095f8594dd3f55cf6e38d4a7c7cb",
        "title": "苏子瞻风雪贬黄州・幺篇",
        "author": "费唐臣",
        "content": "对盘龙飞风椅，赋裁冰剪雾诗。\n虎遁狼驰，鱼跃鸢飞。\n那一日强如今日。\n沛作云霓，宴罢瑶池，出入向宫闱，拜舞向丹墀，那其间强似你。",
        "dynasty": "元",
        "collection_info": null
    },
    {
        "uuid": "1e971721a54ca9e949dced722450130a",
        "title": "苏子瞻风雪贬黄州・尾声",
        "author": "费唐臣",
        "content": "无端四海苍生辈，都不识男儿未济。\n我止望周人之急紧如金，君子之交淡如水。\n(下)楔子。",
        "dynasty": "元",
        "collection_info": null
    },
    {
        "uuid": "ef91c71257ff63c6a8ab0f593c8dbcbb",
        "title": "苏子瞻风雪贬黄州・双调/新水令",
        "author": "费唐臣",
        "content": "一身流落楚江滨，少年心等闲灰尽。\n爱君非爱己，忧道不忧贫。\n富贵浮云，真堪笑又堪恨。",
        "dynasty": "元",
        "collection_info": null
    },
    {
        "uuid": "460f8758cf0e1e78b237c2a2a01df159",
        "title": "苏子瞻风雪贬黄州・驻马听",
        "author": "费唐臣",
        "content": "造化通神，镜里功名梦驻身。\n无常忽近，一分流水二分尘。\n名流蜗角几时分，尘随马足何年尽。\n白发鬓边新，如其用我从先进。",
        "dynasty": "元",
        "collection_info": null
    },
    {
        "uuid": "786c242a63112b677314ea1a7be0a98c",
        "title": "苏子瞻风雪贬黄州・落梅花",
        "author": "费唐臣",
        "content": "陛下既从头问，微臣怎敢隐？这数年间一言难尽。\n臣也会望烟波渺然思至尊，恨天涯有家难奔。",
        "dynasty": "元",
        "collection_info": null
    },
    {
        "uuid": "c15874a4dacecbe81f374f49c9a9ddfe",
        "title": "苏子瞻风雪贬黄州・水仙子",
        "author": "费唐臣",
        "content": "臣也曾远无亲戚近无邻，臣也曾釜有蛛丝甑有尘。\n臣则为归家懒睹妻儿问，到如今布袍上有泪痕。\n(驾云)闻知卿几遍被州官窘辱，卿是达者，如何苦苦干求于人。\n(末云)陛下臣非得已，实出于无奈也。\n(唱)臣放着急煎妻骂儿嗔，便做到达人知命，君子务本，也则索十谒朱门。",
        "dynasty": "元",
        "collection_info": null
    },
    {
        "uuid": "1184edd5e70c22fdb75cdbc3a2acef1a",
        "title": "苏子瞻风雪贬黄州・甜水令",
        "author": "费唐臣",
        "content": "折末乐府离骚，长篇短韵，陛下待重与细论文，免陛下丁宁。\n非臣不逊，其实难效殷勤。\n(驾云)卿不肯对朕赋诗，卿在黄州，岂无吟咏！(末唱)。",
        "dynasty": "元",
        "collection_info": null
    },
    {
        "uuid": "e8a03ff007b195c2793f7234182be368",
        "title": "苏子瞻风雪贬黄州・折桂令",
        "author": "费唐臣",
        "content": "怕不待闲吟些白雪阳春，本是个咏月嘲风，翻做了罔上欺君。\n(驾云)朕当初一时之误，卿对此莺花景物，正好陶情写兴也。\n(末唱)陛下教吟彻莺花，这番敢走遍干坤。\n(驾云)想当日卿夜对便殿，诏赐金莲，宫嫔簇拜，卿也曾赋〔满庭芳词〕。\n今日对朕再做一篇，有何不可。\n(末唱)见如今御史台威风凛凛，怎敢向翰林院文质彬彬，则一句吓杀微臣。\n则为这采女嫔妃，送了俺骚客诗人。",
        "dynasty": "元",
        "collection_info": null
    },
    {
        "uuid": "1552738004caf1aaf6f7608b52b5701c",
        "title": "苏子瞻风雪贬黄州・川拨棹",
        "author": "费唐臣",
        "content": "这世里欠田文，都是些吃敲的石季伦。\n屋也似金银，山也似珠珍。\n有一千个为富不仁，傲贫人谄富人。",
        "dynasty": "元",
        "collection_info": null
    },
    {
        "uuid": "770d7166597054ac0a3d5a38e0ec4335",
        "title": "苏子瞻风雪贬黄州・七弟兄",
        "author": "费唐臣",
        "content": "清浊不分，仁义不存。\n只理会得自推尊，饥寒壮士无人问。\n似昌黎重作《送穷文》，鲁褒再作《钱神论》。",
        "dynasty": "元",
        "collection_info": null
    },
    {
        "uuid": "d0f10d55458759a28579870e8fd5a069",
        "title": "苏子瞻风雪贬黄州・梅花酒",
        "author": "费唐臣",
        "content": "这厮每世不闻，倚主欺宾，仗富欺贫，倚势欺人。\n富而骄贫而谄，贫无义富无恩。\n富无恩，岂是人？岂是人？类飞禽。\n类飞禽，颇曾论。\n颇曾论，处人伦。\n处人伦，傲饥贫。\n傲饥贫，莫生嗔。\n莫生嗔，闭贤门。\n闭贤门，使牛人。",
        "dynasty": "元",
        "collection_info": null
    },
    {
        "uuid": "6bee5dc844bffa59594d7bd4e8e4ed57",
        "title": "苏子瞻风雪贬黄州・收江南",
        "author": "费唐臣",
        "content": "使牛人怎做孟尝君？似仲尼不遇叹麒麟。\n对清风明月两闲人，折末受窘，也强如骑马傍人门。",
        "dynasty": "元",
        "collection_info": null
    },
    {
        "uuid": "357535fbe81ece1e1d4d4a9cb06f5d31",
        "title": "苏子瞻风雪贬黄州・雁儿落",
        "author": "费唐臣",
        "content": "臣宁可闲居原宪贫，不受梦笔江淹闷。\n乐陶陶三杯元亮酒，黑娄娄一枕陈抟困。",
        "dynasty": "元",
        "collection_info": null
    },
    {
        "uuid": "104b01694c7a0d555a494acec661104d",
        "title": "苏子瞻风雪贬黄州・得胜令",
        "author": "费唐臣",
        "content": "则愿做白发老参军，怎消得天子重儒臣。\n那里显骚客骚人俊，到不如农夫妇蠢。\n绕流水孤村，听罢渔樵论，闭草户柴门，做一个清闲自在人。",
        "dynasty": "元",
        "collection_info": null
    }
]