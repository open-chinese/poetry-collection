[
    {
        "title": "人月圆 碧纱低映秦娥面",
        "author": "双渐",
        "content": "碧纱低映秦娥面，咫尺暗香浓。\n瑶池春晚，长天共恨，烟锁芙蓉。\n夭桃再赏，流莺声巧，不待春工。\n樽前潜想，樱桃破处，得似香红。",
        "dynasty": "宋",
        "collection_info": null
    },
    {
        "title": "厅壁山水",
        "author": "双渐",
        "content": "涧边芳草连天碧，山下锦涛无丈尺。\n鶑稀燕少蝶未知，蜜意寻芳与谁惜。\n我有春情方似织，万绪千头难求觅。\n富贵荣华不早来，眼前光景空抛掷。",
        "dynasty": "宋",
        "collection_info": null
    },
    {
        "title": "豫章逢故人歌",
        "author": "双渐",
        "content": "乐天尝日浔阳渚，舟中曾遇商人妇。\n坐间因感琵琶声，为託微词写深诉。\n因重佳人难再得，故言何必曾相识。\n今日相逢相识人，青衫拭泪应无极。\n我因从官临川去，豫章城下风帆驻。\n续有翩翩画舸来，斜阳共繫垂杨树。\n绿窗相近未多时，红帘半动闻私语。\n认得舟中是故人，从人来自韶阳路。\n柔情脉脉不得通，余时冉冉时闻度。\n借问舟中是谁氏，长自庐江佳丽地。\n苏姓从来字小卿，桃叶桃根皆姊妹。\n十岁清歌已遏云，十一朱颜妬桃李。\n十二能描新月眉，十三解绾乌云髻。\n乱花溪上偶相逢，一託深心许为壻。\n翠鬟曾翦繫平生，暗断金钗为盟誓。\n无何官难两相忘，因兹流落来天际。\n扬州一梦今何处，风月心情向谁诉。\n筭来争似不相逢，空感当时无限事。\n昔日风光曾作主，今日风光如蓦路。\n肠断江头夜不眠，风帆明日东西去。",
        "dynasty": "宋",
        "collection_info": null
    }
]