[
    {
        "uuid": "c175c3afbff1f4fbe215b0308f88a385",
        "title": "题琵琶亭",
        "author": "郭明復",
        "content": "香山居士头欲白，秋风吹作湓城客。\n眼看世事等虚空，云梦胸中无一物。\n举觞独醉天为家，诗成万象遭梳爬。\n不管时人皆欲杀，夜深江上听琵琶。\n贾胡老妇儿女语，泪湿青衫如着雨。\n此公岂作少狂梦，与世浮沈聊尔汝。\n我来后公三百年，浔阳至今无管弦。\n长安不见遗音寂，依旧康庐翠扫天。",
        "dynasty": "宋",
        "collection_info": null
    },
    {
        "uuid": "c4a48b4f9f5a9af9b04e52d51b3009e7",
        "title": "大人按部过云安下岩留小诗命同赋",
        "author": "郭明復",
        "content": "道人昔日来开山，山鬼悔泣门不关。\n一时梵宇借岩麓，千载绝景归人间。\n松萝鬰勃树旌纛，水泉丁东鸣佩环。\n两苏寂寞涪翁死，杖屦谁与同跻攀。",
        "dynasty": "宋",
        "collection_info": null
    },
    {
        "uuid": "a94941a0956b1c271731074059bba3ae",
        "title": "题三峡堂",
        "author": "郭明復",
        "content": "三峡堂前五月风，吴樯蜀柁古来通。\n山如肺附重相掩，水似环连去不穷。\n跃马孤城怜倔强，卧龙八阵想英雄。\n凭阑千载兴亡事，何异邯郸一枕中。",
        "dynasty": "宋",
        "collection_info": null
    }
]