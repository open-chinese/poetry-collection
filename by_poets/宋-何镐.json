[
    {
        "uuid": "d4278eb29b319833cd8137a4a3613eef",
        "title": "七台山",
        "author": "何镐",
        "content": "一上青云梯，杖藜披素襟。\n追随同声客，不作殊方音。\n过雨飞重泉，积烟昏茂林。\n迭嶂杳峭崿，竦峰起岖嵚。\n仰阚天门开，俯窥地户深。\n丹壑收暝色，绛霞结幕轻。\n天空抗高馆，岚散凌孤岑。\n沧海飞赤舄，疎林散黄金。\n彷佛天仙来，逍遥上帝临。\n雷电屡兴灭，日月相深沈。\n遐讨挹元气，冥搜清道心。",
        "dynasty": "宋",
        "collection_info": null
    }
]