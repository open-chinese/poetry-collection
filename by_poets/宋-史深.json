[
    {
        "uuid": "47afd77ea64e7dc7ad3b10277cd8d6fb",
        "title": "玉漏迟 绿树深庭院",
        "author": "史深",
        "content": "绿树深庭院。\n侵帘暝草，沿砌幽藓。\n问讯馀芳，糁迳碎红千点。\n暗有芹香坠几，认杏栋、营巢新燕。\n晴思软。\n春光几许，费人裁翦。\n梅阴地湿无尘，但密袖熏虬，静看诗卷。\n半掬羁心，似翠蕉难展。\n花事因循过了，渐愁人、熏风团扇。\n屏昼掩。\n屏上数峰青远。",
        "dynasty": "宋",
        "collection_info": null
    },
    {
        "uuid": "5439e98eebfdd800082b94f1d1245e68",
        "title": "木兰花慢 画楼帘半卷",
        "author": "史深",
        "content": "画楼帘半卷，倩谁觅、凤箫音。\n记待月梅边，笼香酒后，私语屏阴。\n忽忽佩珠暗解，断归鸿、消息两沉沉。\n前度刘郎易老，旧时飞燕难寻。\n罗襟。\n薄有泪痕侵。\n钗股暗黄金。\n向宝奁密看，绫笺小字，长是惊心。\n登临漫劳眺远，但青山、杳隔暮云深。\n曾傍湾桥系马，紫骝嘶度平林。",
        "dynasty": "宋",
        "collection_info": null
    },
    {
        "uuid": "e0c87b71278dc39f5dae167e9069b19e",
        "title": "花心动 肌雪浮香",
        "author": "史深",
        "content": "肌雪浮香，见梅花清姿，漫劳凝伫。\n淡粉最娇，羞把春□，长记寿阳眉妩。\n绿苔深迳寻幽地，谁相伴、凌波微步。\n翠鸳冷，芳尘路杳，旧游何处。\n不信重城间阻。\n终没个因由，寄声传语。\n宝炬凝珠，彩笔呵冰，密写断肠新句。\n月寒烟瞑孤山下，羞吟□、断桥边去。\n遮愁绪。\n丹青怎生画取。",
        "dynasty": "宋",
        "collection_info": null
    }
]