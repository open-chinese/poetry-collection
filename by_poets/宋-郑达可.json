[
    {
        "uuid": "93f5aa085bc91e008d7e712b20191fa7",
        "title": "满庭芳 肥绽梅红",
        "author": "郑达可",
        "content": "肥绽梅红，嫩翻荷绿，微凉时起青萍。\n人间福艾，都属老人星。\n累建高牙大纛，循良治、是处彬彬。\n棠阴里，丰碑纪德，仁爱浃生民。\n纶巾。\n风物裹，一筇徒倚，傲睨寰瀛。\n况清朝黄发，尤急咨询。\n第恐商山芝客，岂容便、蝉蜕功名。\n他时看，腰横玉带，朱紫列云仍。",
        "dynasty": "宋",
        "collection_info": null
    },
    {
        "uuid": "2d87ab177e92a511ddea3a130ccb966b",
        "title": "念奴娇 嫩凉如水",
        "author": "郑达可",
        "content": "嫩凉如水，正一天风露，秋容如沐。\n明日中秋今夜月，千里清辉光足。\n周室姬公，唐家元轨，来享人间福。\n老人星瑞，光芒南照檐曲。\n行看裂土分茅，朱颜青鬓，好称腰横玉。\n便挽银河斟北斗，倾作千锺醽醁。\n子舍荣华，孙枝赫奕，茂盛同松竹。\n尊前欢笑，竞将椿算为祝。",
        "dynasty": "宋",
        "collection_info": null
    }
]