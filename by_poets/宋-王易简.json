[
    {
        "uuid": "0515b16c5a438d5f033d0ee3f1aec9cb",
        "title": "齐天乐 宫烟晓散春如雾",
        "author": "王易简",
        "content": "宫烟晓散春如雾。\n参差护晴窗户。\n柳色初分，饧香未冷，正是清明百五。\n临流笑语。\n映十二阑干，翠嚬红妒。\n短帽轻鞍，倦游曾遍断桥路。\n东风为谁媚妩。\n岁华顿感慨，双鬓何许。\n前度刘郎，三生杜牧，赢得征衫尘土。\n心期暗数。\n总寂寞当年，酒筹花谱。\n付与春愁，小楼今夜雨。",
        "dynasty": "宋",
        "collection_info": null
    },
    {
        "uuid": "fd7af6c943dd0e0ef710dec044f89c2f",
        "title": "酹江月・念奴娇 暗帘吹雨",
        "author": "王易简",
        "content": "暗帘吹雨，怪西风梧井，凄凉何早。\n一寸柔情千万缕，临镜霜痕惊老。\n雁影关山，蛩声院宇，做就新怀抱。\n湘皋遗佩，故人空寄瑶草。\n已是摇落堪悲，飘零多感，那更长安道。\n衰草寒芜吟未尽，无那平烟残照。\n千古闲愁，百年往事，不了黄花笑。\n渔樵深处，满庭红叶休扫。",
        "dynasty": "宋",
        "collection_info": null
    },
    {
        "uuid": "d801860ed874c05c87c63d6b90772f3e",
        "title": "庆宫春・高阳台 庭草春迟",
        "author": "王易简",
        "content": "庭草春迟，汀苹香老，数声佩悄苍玉。\n年晚江空，天寒日暮，壮怀聊寄幽独。\n倦游多感，更西北、高楼送目。\n佳人不见，慷慨悲歌，夕阳乔木。\n紫霞洞窅云深，袅袅馀香，凤箫谁续。\n桃花赋在，竹枝词远，此恨年年相触。\n翠笺芳字，谩重省、当时顾曲。\n因君凝伫，依约吴山，半痕蛾绿。",
        "dynasty": "宋",
        "collection_info": null
    },
    {
        "uuid": "8f2e100c7003b863d52ef33327daaa4d",
        "title": "天香 烟峤收痕",
        "author": "王易简",
        "content": "烟峤收痕，云沙拥沫，孤槎万里春聚。\n蜡杵冰尘，水研花片，带得海山风露。\n纤痕透晓，银镂小、初浮一缕。\n重剪纱窗暗烛，深垂绣帘微雨。\n馀馨恼人最苦。\n染罗衣、少年情绪。\n谩省佩珠曾解，蕙羞兰妒。\n好是芳钿翠妩。\n恨素被浓熏梦无据。\n待剪秋云，殷勤寄与。",
        "dynasty": "宋",
        "collection_info": null
    },
    {
        "uuid": "3dbc9d1b2fe2728598587f536a8d89de",
        "title": "水龙吟 翠裳微护冰肌",
        "author": "王易简",
        "content": "翠裳微护冰肌，夜深暗泣瑶台露。\n芳容淡泞，风神萧散，凌波晚步。\n西子残妆，环儿初起，未须匀注。\n看明珰素袜，相逢憔悴，当应被、西风误。\n十里云愁雪妒。\n抱凄凉、盼娇无语。\n当时姐妹，朱颜楼褪酒，红衣按舞。\n别浦重寻，旧盟唯有，一行鸥鹭。\n伴玉颜月晓，盈盈冷艳，洗人间暑。",
        "dynasty": "宋",
        "collection_info": null
    },
    {
        "uuid": "6739c97374a36f31ec126d3d13a1877d",
        "title": "摸鱼儿 怪鲛宫、水晶帘卷",
        "author": "王易简",
        "content": "怪鲛宫、水晶帘卷，冰痕初断香缕。\n澄波荡桨人初到，三十六陂烟雨。\n春又去。\n伴点点荷钱，隐约吴中路。\n相思日暮。\n恨洛浦娉婷，芳钿翠剪，奁影照凄楚。\n功名梦，消得西风一度。\n高人今在何许。\n鲈香菰冷斜阳里，多少天涯意绪。\n谁记取。\n但枯豉红盐，溜玉凝秋箸。\n尊前起舞。\n算唯有渊明，黄花岁晚，此兴共千古。",
        "dynasty": "宋",
        "collection_info": null
    },
    {
        "uuid": "a5defbe862620923ec3ff6ae831f9f3e",
        "title": "齐天乐 翠云深锁齐姬恨",
        "author": "王易简",
        "content": "翠云深锁齐姬恨，纤柯暗翻冰羽。\n锦瑟重调，绡衣乍着，聊饮人间风露。\n相逢甚处。\n记槐影初凉，柳阴新雨。\n听尽残声，为谁惊起又飞去。\n商量秋信最早。\n晚来吟未彻，却是凄楚。\n断韵还连，馀悲似咽，欲和愁边佳句。\n幽期谁语。\n怕寒叶凋零，蜕痕尘土。\n古木斜晖，向人怀抱苦。",
        "dynasty": "宋",
        "collection_info": null
    },
    {
        "uuid": "d0c3ffa02311b9c5b3701062cc2c6ca9",
        "title": "咏保母帖",
        "author": "王易简",
        "content": "黄閍断刻得者谁，双松下殉方壶螭。\n其文记述保母李，云是大令之所为。\n点画安知尚年少，笔不可掣从儿时。\n当其翰墨託久计，异哉岁月如前期。\n为怜樵人巧收拾，岂无行道犹嗟咨。\n残砖裹送平原家，阅古众帖奚独遗。\n穷诹远引商是非，具眼落落多传疑。\n尘埃尺纸拂陈迹，闻君好事捲赠之。\n简编无端发汲冢，陵谷何年沈岘碑。\n坐中赏识本易厌，世外隠伏劳旁窥。\n骚人胜士一朝玩，孝子慈孙千古悲。\n君不见钟侯书法亦大奇，下穿墟墓求其师。",
        "dynasty": "宋",
        "collection_info": null
    },
    {
        "uuid": "de384dd248b96a099fc799fb372e06b3",
        "title": "九锁山十咏  其一",
        "author": "王易简",
        "content": "萧洒殊庭西，玉室青孱颜。\n华阳隠邃道，元盖浮尘寰。\n紞紞天鼓鸣，烂烂岩屋斑。\n谁悬隔凡石，此已非人间。\n羣仙本容物，为我开重关。",
        "dynasty": "宋",
        "collection_info": null
    },
    {
        "uuid": "482544aa00b2dd34e8e06042e6fc9c27",
        "title": "九锁山十咏  其二",
        "author": "王易简",
        "content": "风烟谷口亭，岩穴神仙宅。\n径回閟天光，云湿滴乳液。\n宝盖遥当空，篝火忽奇迹。\n不见茹芝人，残枰弃黑白。\n跻攀幸有逢，筋力何足惜。",
        "dynasty": "宋",
        "collection_info": null
    },
    {
        "uuid": "9a7b79922cffb06f51afc0b707ef9a99",
        "title": "九锁山十咏  其三",
        "author": "王易简",
        "content": "凤兮尔何来，翙翙鸣高岗。\n山风度玉箫，竹实丰糇粮。\n至今嶙峋石，如作毛羽翔。\n深溪阻造极，悬磴聊褰裳。\n踟蹰不忍下，树杪青天长。",
        "dynasty": "宋",
        "collection_info": null
    },
    {
        "uuid": "0a5bb22c9e6811b48e605f9d2a600f92",
        "title": "九锁山十咏  其四",
        "author": "王易简",
        "content": "晴矼步清空，洞户抚巀嶭。\n何年出水龙，张口见齿舌。\n相传此得名，灵骨蜕如雪。\n岂其风霆化，诘曲余故穴。\n想当夜半归，九锁一时掣。",
        "dynasty": "宋",
        "collection_info": null
    },
    {
        "uuid": "ce9f8fdf12dc56d271012bd75bc21ef5",
        "title": "九锁山十咏  其五",
        "author": "王易简",
        "content": "绝壁中嵌空，秀石下插地。\n缅怀玉局仙，于此冠盖萃。\n云泉俨昨游，卉木遗古意。\n青山日迎客，何者传姓字。\n斯人千载名，揽胜乃余事。",
        "dynasty": "宋",
        "collection_info": null
    },
    {
        "uuid": "3fa6991dafeeaed2debefd4625f48702",
        "title": "九锁山十咏  其六",
        "author": "王易简",
        "content": "古来得道人，一往无留踪。\n胡为恋幽绝，努力抗祖龙。\n冠簪宛如刻，藓蔓不敢封。\n形化影未灭，石坚诚可通。\n灵仙去已遥，聊尔惊凡庸。",
        "dynasty": "宋",
        "collection_info": null
    },
    {
        "uuid": "9918303f3fa6e74e01e8cef4c7b4619b",
        "title": "九锁山十咏  其七",
        "author": "王易简",
        "content": "行云倏变灭，本作须臾期。\n山灵护清气，英英幻真姿。\n旧雨洗犹在，高风吹不移。\n触石有动意，出岫无还时。\n扶桑如可薪，炼此白玉芝。",
        "dynasty": "宋",
        "collection_info": null
    },
    {
        "uuid": "bf04ba6a8abca09576733b8f9e25ed08",
        "title": "九锁山十咏  其八",
        "author": "王易简",
        "content": "岚阴四围合，涧水数折流。\n试手翻碧海，捲雨来青虬。\n静躁为人役，蓄泄同神谋。\n长歌亭上诗，飞仙不可留。\n倚栏天风寒，问信骑鲸游。",
        "dynasty": "宋",
        "collection_info": null
    },
    {
        "uuid": "d41cb4b21a2cbceea85768435eae4d58",
        "title": "九锁山十咏  其九",
        "author": "王易简",
        "content": "天吴泣海枯，化石空山中。\n陵谷历千变，倒倚蓬莱风。\n铁壁立峭绝，縠波漾玲珑。\n前岩寄游屧，大巧藏神功。\n素屏三十丈，画手谁与同。",
        "dynasty": "宋",
        "collection_info": null
    },
    {
        "uuid": "34aa5d20f223cb9301317a94a51baae0",
        "title": "九锁山十咏  其一○",
        "author": "王易简",
        "content": "泠泠佩行空，湛湛镜无滓。\n至洁漱岩骨，余润蒸石髓。\n山上真人居，鼎竈长不毁。\n犹闻洗药香，渐作落花水。\n临流且勿尝，清音濯幽耳。",
        "dynasty": "宋",
        "collection_info": null
    },
    {
        "uuid": "4da5cc6779e28d58cd10eaeb74bacb63",
        "title": "题高房山夜山图",
        "author": "王易简",
        "content": "高侯妙笔生夜光，李侯正倚斗牛旁。\n凄凉看尽吴山月，玉镜台前翠凤凰。",
        "dynasty": "宋",
        "collection_info": null
    },
    {
        "uuid": "1edd0a2cb6275e6598d7f8ab40c8149a",
        "title": "游宝林寺",
        "author": "王易简",
        "content": "玄度存遗迹，玄英有旧诗。\n城中独高处，雪后最佳时。\n拂壁书行纪，逢僧问故祠。\n阑干频徙倚，不奈朔风吹。",
        "dynasty": "宋",
        "collection_info": null
    },
    {
        "uuid": "c33337c5cc1915732f99de92b5c7310f",
        "title": "题大像",
        "author": "王易简",
        "content": "□□未生时，先有此石岩。\n一从下生已，□□□□□。\n初发混沌窍，吐尽龙宫函。\n嗟□□□□，巍坐当空嵌。\n按足大地动，□□□魔芟。\n丹青架楼阁，仅免苔藓缄。\n上方见顶相，下方仰裙衫。\n谁如福智人，独脱神鬼监。\n龛灯集烟耀，天花坠云衔。\n我行岂不遥，迫此十口馋。\n叩门觅津梁，忽皋大力帆。\n善哉此方俗，不解走巫咸。\n仰佛何拳拳，盥佛何掺掺。\n灵石兆三生，神感浃至诚。\n我出唁佛语，谁能知圣凡。",
        "dynasty": "宋",
        "collection_info": null
    }
]