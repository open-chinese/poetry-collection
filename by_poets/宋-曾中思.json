[
    {
        "title": "水调歌头 有客泛轻舸",
        "author": "曾中思",
        "content": "有客泛轻舸，迤逦到桐庐。\n山湾水曲，个中依约是仙区。\n试唤清江渔父，为问来今往古，兴废事如何。\n笑指寒烟里，此是子陵居。\n汉光武，兴皇运，握干符。\n客星侵座，方见不与故人疏。\n自是先生高尚，无限经纶才略，飘泛寄江湖。\n凛凛亘千载，风月属樵渔。",
        "dynasty": "宋",
        "collection_info": null
    }
]