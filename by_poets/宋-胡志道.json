[
    {
        "uuid": "d450edf61ab09ee125826d8802d4946f",
        "title": "夜宿仙都山闻松声作",
        "author": "胡志道",
        "content": "仙都古洞天，云阙高嵲嵲。\n新宫欣然成，碧瓦灿鳞列。\n我时宿{王禁}房，六月失烦热。\n松声起中夜，梦枕忽惊辍。\n天籁鸣虚徐，玉箫递泠彻。\n凤歌谐律吕，鹤舞想应节。\n安知非群仙，宴罢摇佩玦。\n从来筝笛耳，一洗万想灭。",
        "dynasty": "宋",
        "collection_info": null
    },
    {
        "uuid": "e94bc33e49c8dd50d2031b8a93366b24",
        "title": "黄帝祠宇",
        "author": "胡志道",
        "content": "李侯神仙才，宇宙在其手。\n古篆夸雄奇，铁柱贯金钮。\n标榜黄帝祠，字画气浑厚。\n想当落笔时，云梦吞八九。\n每传风雨夜，蜿蜿龙蛇走。\n光怪发岩窦，草木润不朽。\n鬼物烦撝诃，一旦忽失守。\n随烟遽飞腾，无復世间有。\n因访山中人，石刻尚仍旧。\n谁能一新之，易若运诸肘。",
        "dynasty": "宋",
        "collection_info": null
    },
    {
        "uuid": "f502a47ed700ea55a45012936fa38849",
        "title": "隠真堂",
        "author": "胡志道",
        "content": "休说神仙事眇茫，出游尘世且和光。\n谁知今日真栖地，便是他年羽化乡。\n朝罢玉坛云满袖，梦回金阙月侵廊。\n兹游似觉青冥上，隠隠微闻咏洞章。",
        "dynasty": "宋",
        "collection_info": null
    },
    {
        "uuid": "3f53495a66055de4a9d7fc219ee50cec",
        "title": "望雪阁",
        "author": "胡志道",
        "content": "黄帝乘云至帝乡，空留辙迹锁穹苍。\n茫茫丹鼎知何在，曳曳霓旌不可望。\n乞得溪山增气象，真成草木被恩光。\n我来睇目凭栏久，是可无情忆楚襄。",
        "dynasty": "宋",
        "collection_info": null
    },
    {
        "uuid": "bb3e5f0b76fb6e40f4a426a74eb0ff62",
        "title": "可理室",
        "author": "胡志道",
        "content": "百年日月马上过，赢得闲中可理生。\n绛阙清都非渺漠，寸田尺宅得经营。\n默存长使三宫在，急守须防五岳倾。\n他日功成定仙去，愿随风驭到蓬瀛。",
        "dynasty": "宋",
        "collection_info": null
    },
    {
        "uuid": "16f0f2bd19a3ba86fe1b5d1411ebcf3f",
        "title": "竞秀轩",
        "author": "胡志道",
        "content": "几年困尘鞿，厥状浸成俗。\n比来梦魂清，胜赏得林麓。\n群峰绾烟鬟，炯炯皆在目。\n寒碧冷相射，秀气还可掬。\n哦诗三伏中，清风起幽谷。\n只恐吹我衣，化为云锦服。\n汗流籍湜辈，上下相追逐。",
        "dynasty": "宋",
        "collection_info": null
    },
    {
        "uuid": "87cd23e7a1c804a6378252b71361e667",
        "title": "撷芳轩",
        "author": "胡志道",
        "content": "仙家日月迟，春物长芳菲。\n欲撷琼瑶英，咀嚼云腴肥。\n只恐花雾深，香气湿我衣。\n坐哦心未惬，归梦遶岩扉。",
        "dynasty": "宋",
        "collection_info": null
    },
    {
        "uuid": "6d3588f45b5e771762faeb82e7c031c4",
        "title": "练玉轩",
        "author": "胡志道",
        "content": "晓诵黄庭经，暮歌紫芝曲。\n若欲童子颜，轩中勤练玉。\n羽衣络霞青，云鬓颓鬒绿。\n功用信如许，庶可追妙躅。",
        "dynasty": "宋",
        "collection_info": null
    },
    {
        "uuid": "bea6c1eef867ed6e65293f1647d3a9f6",
        "title": "焕照室",
        "author": "胡志道",
        "content": "门外无俗驾，眼中有余清。\n上登峣峣阙，八窗皆虚明。\n三光焕尔照，万象无隠情。\n试观弄丹笔，云篆俱天成。",
        "dynasty": "宋",
        "collection_info": null
    },
    {
        "uuid": "a776e2a417ccd4c002eb76f6d29ccc22",
        "title": "仙水洞",
        "author": "胡志道",
        "content": "升巍蹑层巅，云陛近百尺。\n平生尘土足，到此还几历。\n有岩中枵然，斧凿若天划。\n玉泉出石罅，雨点散寒碧。\n我来供茗事，松鼎煮琼液。\n余甘生齿颊，可以醒醉魄。\n永怀鹤髮翁，四顾但空壁。\n似闻便仙去，山间谩留舄。",
        "dynasty": "宋",
        "collection_info": null
    },
    {
        "uuid": "23d0bdd8900ade7b52451344e01c3af5",
        "title": "忘归洞",
        "author": "胡志道",
        "content": "好山如故人，欣然见眉宇。\n又如梳晓鬟，红绿相媚妩。\n况兹爱山者，握笔喜临赋。\n有岩巉然开，欲陟纵蹇步。\n清游亦不恶，胜境得饱饫。\n扫石坐晚凉，浓翠湿冠屦。\n好花续春迟，纷纷杂红雾。\n仙家在何许，恐入桃源误。\n竟为弥日留，直待山月吐。\n谩寻流水归，不记来时路。",
        "dynasty": "宋",
        "collection_info": null
    },
    {
        "uuid": "e5dac5f5134f939115faeb3db980d3f3",
        "title": "初旸谷",
        "author": "胡志道",
        "content": "山岚鬰苍苍，溪水流浩浩。\n纷然世上人，换易如秋草。\n奇哉三洞天，连路极深窈。\n阳崖射朝曦，先见扶桑晓。\n谁能餐九华，颜色端使好。\n仙翁蝉蜕去，遗迹不可考。\n我来惬登临，幽事费寻讨。\n悲啸闻涧猿，啁哳听啼鸟。\n平生愤懑臆，到此始一扫。\n行将袖手版，汗漫游八表。",
        "dynasty": "宋",
        "collection_info": null
    },
    {
        "uuid": "6e24a489565b404855d9a8b61fec1c1b",
        "title": "龙泓洞",
        "author": "胡志道",
        "content": "兹山何巍巍，欲上扪萝茑。\n怪石虎踞蹲，老枿虬夭矫。\n中有古洞天，劖然若天造。\n爰从开闢来，日月自昏晓。\n神龙此蛰蟠，雷玉吐淼淼。\n每逢岁旱干，山老必见祷。\n顾盼层云生，撖舞百川倒。\n何时谢鱼虾，昂雷腾浩渺。",
        "dynasty": "宋",
        "collection_info": null
    }
]