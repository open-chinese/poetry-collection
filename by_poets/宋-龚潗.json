[
    {
        "uuid": "394ca30b9be2eb88008bd79d90487c0a",
        "title": "剑池桥梁久就倾圮方丈霑公刊石伐木以递汲且併陈楼悉改旧观",
        "author": "龚潗",
        "content": "涓涓剑池泉，削崖出石乳。\n流传岁千百，评列品三五。\n舆梁见何时，楼与姓俱古。\n坐令丘壑观，凛作岩墙惧。\n霑公大勇猛，咄嗟见未覩。\n欹倾变略彴，岞崿移朽腐。\n连筒称深汲，惠泽徧下土。\n幽寻稳登眺，清意逼肺腑。\n何须铁作限，只尔天可补。\n传闻桥下云，已作前山雨。",
        "dynasty": "宋",
        "collection_info": null
    }
]