[
    {
        "uuid": "15c7a0caaa9e48adabee3547164f2a19",
        "title": "西江月 草草书传锦字",
        "author": "颜博文",
        "content": "草草书传锦字，厌厌梦绕梅花。\n海山无计驻星槎。\n肠断芭蕉影下。\n缺月旧时庭院，飞云到处人家。\n而今赢得鬓先华。\n说着多情已怕。",
        "dynasty": "宋",
        "collection_info": null
    },
    {
        "uuid": "406ea2828b2640c24bf31535d0dc93f6",
        "title": "品令 夜萧索",
        "author": "颜博文",
        "content": "夜萧索。\n侧耳听、清海楼头吹角。\n停归棹、不觉重门闭，恨只恨、暮潮落。\n偷想红啼绿怨，道我真个情薄。\n纱窗外、厌厌新月上，也应则、睡不着。",
        "dynasty": "宋",
        "collection_info": null
    },
    {
        "uuid": "5e2c23a3efb8bfd18b66ddcf131a2ca4",
        "title": "末利花",
        "author": "颜博文",
        "content": "竹稍脱青锦，榕叶随黄云。\n岭头暑正烦，见此萼绿君。\n欲言娇不吐，藏意久未分。\n最怜月初上，浓香梦中闻。\n萧然六曲屏，西施带微醺。\n丛深珊瑚帐，枝转翡翠裙。\n譬如追风骑，一抹万马群。\n铜瓶汲清泚，聊復为子勤。\n愿言少须臾，对此髯参军。",
        "dynasty": "宋",
        "collection_info": null
    },
    {
        "uuid": "9e682e053c04eebb891680c2d71bfdb1",
        "title": "题李叔班山水横卷  其一",
        "author": "颜博文",
        "content": "高峰柱层霄，远水没平野。\n当年居山客，半是爱山者。\n桥欹欲沈崖，路险不容马。\n慎勿夸世人，正要知者寡。",
        "dynasty": "宋",
        "collection_info": null
    },
    {
        "uuid": "4f7e493512ecb55b5614f12e12938001",
        "title": "题李叔班山水横卷  其二",
        "author": "颜博文",
        "content": "青山为谁高，影压三百里。\n竹深已迷桥，荷密半藏水。\n区区名利人，坐瞑真可鄙。\n慨想云屋中，恐是古君子。",
        "dynasty": "宋",
        "collection_info": null
    },
    {
        "uuid": "c5ee46d2fed6643bc7ad29d275427b44",
        "title": "题李叔班山水横卷  其三",
        "author": "颜博文",
        "content": "急雨冷捎溪，寒烟晓横塞。\n茅屋来轩车，中有隐者在。\n市朝一何有，云水两无碍。\n笑向尘世人，不知是何代。",
        "dynasty": "宋",
        "collection_info": null
    },
    {
        "uuid": "970faf6f6cefe618c023b250bd0d4a53",
        "title": "题李叔班山水横卷  其四",
        "author": "颜博文",
        "content": "通江石泉滑，崩崖朝雪重。\n牧儿心苦饥，牛寒挽不动。\n谁人倚长松，胸有九云梦。\n西风吹屋倒，一笑无兴共。",
        "dynasty": "宋",
        "collection_info": null
    },
    {
        "uuid": "2f6c6d40eb46c890e1f2999a2599dda5",
        "title": "王希深合新香烟气清洒不类寻常可以为道人开笔端消息",
        "author": "颜博文",
        "content": "玉水沈沈影，铜炉袅袅烟。\n为思丹凤髓，不爱老龙涎。\n皂帽真闲客，黄衣小病仙。\n定知云屋下，绣被有人眠。",
        "dynasty": "宋",
        "collection_info": null
    },
    {
        "uuid": "094ea4867c6a6bf071d07314d63b4f01",
        "title": "题龟峰铺",
        "author": "颜博文",
        "content": "洪波春天翻四岳，南极祝融亘幽朔。\n高山千里龟出背，大木百寻龙挂角。\n白鱼跳舟神禹出，鞭笞百鬼走雷电。\n犀走象骇不敢留，颠沛冯夷囚海若。\n大龟爬沙独居后，火伞下照天一握。\n甘心枯死配玉灵，突兀子川露苍殻。\n醉中对之为一笑，欲持铁网手自捉。\n穷通祸福尔尝知，取火烧山恣钻灼。\n青松翠竹舞西风，似客摇头谓公莫。\n此事传之亡是翁，请君更问山头鹤。",
        "dynasty": "宋",
        "collection_info": null
    }
]