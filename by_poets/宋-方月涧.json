[
    {
        "title": "游黄山留题  其一",
        "author": "方月涧",
        "content": "笑拟愚公恨力绵，无穷眼力到危巅。\n天黏青嶂蒸岚雾，池涌丹砂费酒泉。\n高下瀑声多是雨，去来云气半非烟。\n仙家日月长閒在，纔得心閒也是仙。",
        "dynasty": "宋",
        "collection_info": null
    },
    {
        "title": "游黄山留题  其二",
        "author": "方月涧",
        "content": "金蓉绿水插层层，岚气浮浮直上蒸。\n丹竈几千年尚火，泉崖五六月犹冰。\n鹿衔烟草陪仙友，鹤睡云松伴定僧。\n失笑红尘奔走者，见山佳处几人曾。",
        "dynasty": "宋",
        "collection_info": null
    }
]