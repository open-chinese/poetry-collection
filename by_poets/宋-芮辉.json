[
    {
        "title": "菩萨蛮 晴云低蘸湖光湿",
        "author": "芮辉",
        "content": "晴云低蘸湖光湿。\n新凉远带江声入。\n风影逼中秋。\n移樽月在楼。\n蓝田栽竹手。\n借竹为君寿。\n苍翠一年年。\n长承雨露边。",
        "dynasty": "宋",
        "collection_info": null
    },
    {
        "title": "虞美人 翠屏罗幕遮前后",
        "author": "芮辉",
        "content": "翠屏罗幕遮前后。\n舞袖翻长寿。\n紫髯冠佩御炉香。\n看取明年归奉、万年觞。\n今宵池上蟠桃席。\n咫尺长安日。\n宝烟飞焰万花浓。\n试看中间白鹤、驾仙风。",
        "dynasty": "宋",
        "collection_info": null
    },
    {
        "title": "持宪节登戴溪亭赋诗",
        "author": "芮辉",
        "content": "溪山之兴无时尽，兴尽名亭意可知。\n出岫孤云含细雨，投林宿鸟爱深枝。\n风流已是千年事，公案今成七字诗。\n短棹悠然随所适，人生出处要如斯。",
        "dynasty": "宋",
        "collection_info": null
    }
]