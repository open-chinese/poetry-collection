[
    {
        "title": "重建羊侯祠和王原叔句",
        "author": "张去惑",
        "content": "汉江千里清溶溶，惟此南夏奠其中。\n因山为城峙险固，一国形胜何高雄。\n嶷然巨首名曰岘，回压面势尊且崇。\n东扼迅流疑引翼，西峙羣阜如盘龙。\n嵚巇峻拔不可拟，绝岸万丈凌长空。\n下阚澄潭迥无际，旁睨比屋几可封。\n天意造物岂虚设，控蛮镇楚舒隆隆。\n自昔登憩且非一，此山振动惟羊公。\n有志平吴运秘略，竭心卫晋推元功。\n绥怀远迩人所服，开垦田畴时以丰。\n慨然置酒适清旷，中郎幕府贤而通。\n语公令望高四海，当与斯山永无穷。\n自是绵绵岁历久，阅碑堕泪存遗踪。\n亭祠浸坏讵可究，山归民籍木以童。\n前知兴衰故有日，览者叹息追无从。\n龙图王公守兹土，修举废坠诘初终。\n感物思人但长息，剡章疾置闻四聪。\n圣宸动色可其请，兹山復兴气象融。\n耽耽大厦揭亭宇，肃肃真像严祠宫。\n遂使灵光享血食，禁樵復祀资恪恭。\n大抵有功及民物，盛德期兴天地充。\n今之视古皆一致，休哉千载怀清风。",
        "dynasty": "宋",
        "collection_info": null
    }
]