[
    {
        "uuid": "ad6210f77581d26f216ac2dc8a9e9f2b",
        "title": "浣溪纱・浣溪沙 绿玉枝头一粟黄",
        "author": "毛珝",
        "content": "绿玉枝头一粟黄。\n碧纱帐里梦魂香。\n晓风和月步新凉。\n吟倚画栏怀李贺，笑持玉斧恨吴刚。\n素娥不嫁为谁妆。",
        "dynasty": "宋",
        "collection_info": null
    },
    {
        "uuid": "ec8ea7c772888cddd7ad7f743a7b5e0e",
        "title": "踏莎行 顾曲多情",
        "author": "毛珝",
        "content": "顾曲多情，寻芳未老。\n一庭风月知音少。\n梦随蝶去恨墙高，醉听莺语嫌笼小。\n红烛呼卢，黄金买笑。\n弹丝踮屣长安道。\n彩笺拈起锦囊花，绿窗留得罗裙草。",
        "dynasty": "宋",
        "collection_info": null
    },
    {
        "uuid": "20c403958de37b0461638f6bd9c9a92a",
        "title": "西兴",
        "author": "毛珝",
        "content": "蚤暮船争渡，都城隔岸间。\n昔为渔钓地，今作利名关。\n潮探尘中事，年催客裏颜。\n水僊花又发，吾欲老江湾。",
        "dynasty": "宋",
        "collection_info": null
    },
    {
        "uuid": "7195ba4fa6511a55a7d2f89ea6edc468",
        "title": "寓池之清夷堂",
        "author": "毛珝",
        "content": "堂静草侵廊，羁怀未易忘。\n近城知郡圃，有佛即僧坊。\n恶句书盈壁，空樽垒到墙。\n使君临宠外，满目树苍苍。",
        "dynasty": "宋",
        "collection_info": null
    },
    {
        "uuid": "041fc35883bcbbd6ba31a0d2225cd1cc",
        "title": "送客游吴",
        "author": "毛珝",
        "content": "水乡秋易冷，珍重过吴松。\n在旅虽难遣，于诗莫厌攻。\n一轮僧寺月，半夜客船钟。\n况有贤州牧，知音是旧逢。",
        "dynasty": "宋",
        "collection_info": null
    },
    {
        "uuid": "0a604217c4b8f46b02e6fc17e7869074",
        "title": "小至",
        "author": "毛珝",
        "content": "九地阳初动，披衣起拥鑪。\n门前初去马，窗外渐啼乌。\n云色呈金未，梅梢破玉无。\n焚香待天晓，点易自研朱。",
        "dynasty": "宋",
        "collection_info": null
    },
    {
        "uuid": "b0e73451f2600329ccd0e9fb181a11a8",
        "title": "庐山栖贤寺",
        "author": "毛珝",
        "content": "名重于诸剎，前贤旧隠踪。\n无人知有路，隔树忽闻钟。\n瀑壮山疑裂，云深寺若封。\n或传遗稿在，三叩昔时松。",
        "dynasty": "宋",
        "collection_info": null
    },
    {
        "uuid": "623df3092ba7aa93c50d77e723e708d8",
        "title": "登黄岗清淮门",
        "author": "毛珝",
        "content": "风吹芦叶江头路，江水江天共秋暮。\n边淮寒早客行稀，只有征鸿向南去。\n征鸿自去书不来，远衣未寄凭谁催。\n孤城惨咽暮笳起，城下荒榛接淮水。",
        "dynasty": "宋",
        "collection_info": null
    },
    {
        "uuid": "b901cb00d706554d93e9f07c4c136092",
        "title": "种竹",
        "author": "毛珝",
        "content": "山居无力尘居俗，有客劝予惟种竹。\n种成贫家可骤富，翠色琅玕遶君屋。\n清晨荷鉏斸溪岸，分得溪光入城绿。\n暮年百事课功迟，坐待春风满林玉。",
        "dynasty": "宋",
        "collection_info": null
    },
    {
        "uuid": "71df96d0732a0112123c8fead020cf12",
        "title": "墨龙",
        "author": "毛珝",
        "content": "真人尸居雷八荒，断砖残墨生苍茫。\n鲵桓下𥉻九渊黑，神光倒射角与亢。\n明明元气淋漓蹟，水底焚槐海波赤。\n周流万化元无极，姑使人心识天则。",
        "dynasty": "宋",
        "collection_info": null
    },
    {
        "uuid": "c70a330f526522205ba8977bbe5256a2",
        "title": "湘江",
        "author": "毛珝",
        "content": "湘江谁道无情水，宝瑟声寒愁帝子。\n安知日月在中天，万古重瞳元不死。\n楚南楚北千里云，持香遥礼云中君。\n莫起悲风助骚怨，兰枯菊瘁不堪闻。",
        "dynasty": "宋",
        "collection_info": null
    },
    {
        "uuid": "8bd67500dc85d8c329087afe8dbd9b1e",
        "title": "东风",
        "author": "毛珝",
        "content": "东风煦妪如慈乳，欲报生成恨无所。\n自粘花片作斑衣，起捧春醪劝春举。\n傍人笑我老如许，我亦笑渠将及汝。\n梅花也笑柳都舞，君如不饮出童羖。",
        "dynasty": "宋",
        "collection_info": null
    },
    {
        "uuid": "8d287521c9747850d7181a98e36d9e6d",
        "title": "浙江",
        "author": "毛珝",
        "content": "白鷴旧事随波去，太极阴阳自吞吐。\n长虹夜贯黑头船，四纪沙迎相公路。\n冯夷作剧真等閒，五都有客雄其间。\n上林三官浪忧国，千年海底生铜山。",
        "dynasty": "宋",
        "collection_info": null
    },
    {
        "uuid": "7f896e2fae90b0213192ebcfeb800d78",
        "title": "桧瀑",
        "author": "毛珝",
        "content": "娲皇失补天南角，一道银河落君屋。\n又疑元气自周流，不然泻尽谁能续。\n瀑边老桧尤可人，髯疎骨瘦皮鳞皴。\n崩崖欲压全不惧，夜半潜蛟暗来去。",
        "dynasty": "宋",
        "collection_info": null
    },
    {
        "uuid": "0b8994c87f5844c3ec969fbb164bbe98",
        "title": "富川邂逅戚叔开",
        "author": "毛珝",
        "content": "百虫阫蛰鴈奔忙，君从何来两袂霜。\n大冠如箕盍齐鲁，此地无乃惊吠厖。\n钓竿曾笑江湖窄，尺水讵容投犗客。\n取羝为君向东軷，一声裂石扶桑白。",
        "dynasty": "宋",
        "collection_info": null
    },
    {
        "uuid": "f869beb6ec8e1e28ceebc279e1f2d234",
        "title": "虎丘",
        "author": "毛珝",
        "content": "阿鸿血染吴苔碧，气彻重泉埋不得。\n千年至宝復归天，颠倒海中飞霹雳。\n至今荒怪列虞初，罅石千寻骇游客。\n寺边别庙是何神，月黑伽蓝问周易。",
        "dynasty": "宋",
        "collection_info": null
    },
    {
        "uuid": "4180076a8016abba8d80b60ebb4f9524",
        "title": "月",
        "author": "毛珝",
        "content": "人言月裏仙人住，隠约娑罗树根兔。\n玄霜捣就亦多年，不见有人曾得度。\n清光偏照边城秋，城边白骨胎王侯。\n王侯白骨卒未已，龟蚌吸月独不死。",
        "dynasty": "宋",
        "collection_info": null
    },
    {
        "uuid": "be621d75c8d20969498470add3b2e6a9",
        "title": "丹阳馆",
        "author": "毛珝",
        "content": "渡江第一南来驿，几度华堂延鴈客。\n百年运逐晓云空，愁杀鞮官老无职。\n南徐今日古阳关，不断歌声祖离席。\n国雠已復事尤多，折损年年春柳碧。",
        "dynasty": "宋",
        "collection_info": null
    },
    {
        "uuid": "f2c1782dd9f826e40ac2d9141e916bb6",
        "title": "富池庙",
        "author": "毛珝",
        "content": "船头蜀锦三千尺，倒影长虹浸寒碧。\n相逢不是紫髯郎，鹦鹉洲边眼生棘。\n江头箫鼓杂灵鸦，人道阴兵曾护国。\n安知楼下雪千堆，不是吞曹气衝激。",
        "dynasty": "宋",
        "collection_info": null
    },
    {
        "uuid": "2910977e9c1479638fe15af86fcaea21",
        "title": "秋日即事",
        "author": "毛珝",
        "content": "黄花暴日香欲醉，黄蜂抱香暖欲睡。\n老夫邂逅亦欣然，一段先天画前意。\n喧喧归雀聒丛篁，夕风欲转明朝霜。\n花摇蜂醒我亦觉，斜阳一片秋茫茫。",
        "dynasty": "宋",
        "collection_info": null
    },
    {
        "uuid": "5071330e28b2e14729a0ed0355e48b46",
        "title": "甲午江行",
        "author": "毛珝",
        "content": "百川无敌大江流，不与人间洗旧雠。\n残虏自缘他国废，诸公空负百年忧。\n边寒战马全装铁，波阔征船半起楼。\n一举尽收关洛旧，不知销得几分愁。",
        "dynasty": "宋",
        "collection_info": null
    },
    {
        "uuid": "79978f2a2739e63310ba75264739d2f4",
        "title": "寓兴国之十咏亭呈诸友",
        "author": "毛珝",
        "content": "断垣荒棘疑无路，忽有幽亭一亩余。\n不称郡侯来把酒，偏宜野客借观书。\n临阶汲水防苔滑，隔岸看山爱柳疏。\n非有旧交时下顾，十分风味落樵渔。",
        "dynasty": "宋",
        "collection_info": null
    },
    {
        "uuid": "7eff579c29ce8b9eda5284d513a56817",
        "title": "中年",
        "author": "毛珝",
        "content": "中年已悟昔皆非，正学无师更可悲。\n诗道纵能通阃域，圣经曾未涉藩篱。\n拟从周子参无极，更为东莱续近思。\n适意舞雩时一咏，区区何用苦吟为。",
        "dynasty": "宋",
        "collection_info": null
    },
    {
        "uuid": "9e191773f8c58167de38b4fc1cee5856",
        "title": "寓泉之定空寺",
        "author": "毛珝",
        "content": "斋钟声断佛香销，闲步虚廊转几遭。\n浊世自缘君不舍，青山岂是俗难逃。\n鸟如留客音声好，松似骄人意气高。\n因悟宿根元自有，栽培功浅长蓬蒿。",
        "dynasty": "宋",
        "collection_info": null
    },
    {
        "uuid": "f8cac2e824263aecfaf87a99c7ead981",
        "title": "掩卷",
        "author": "毛珝",
        "content": "盈箱积案欲何如，误尽苍生半属渠。\n陆贽外谁无负学，皋陶前是读何书。\n凿开素朴惟三画，斲碎真淳遂五车。\n安得六经行世外，民风尽返结绳初。",
        "dynasty": "宋",
        "collection_info": null
    },
    {
        "uuid": "60ed3a2af26ad35a56af63d7a3db8b93",
        "title": "谢胡默堂",
        "author": "毛珝",
        "content": "创新小阁画难成，肯借山翁养病身。\n万事不忧知有命，数椽分庇可无人。\n观书漆几明于镜，欹枕藤床软胜茵。\n终恐傍门心未稳，弊庐虽弊每驰神。",
        "dynasty": "宋",
        "collection_info": null
    },
    {
        "uuid": "6cf8dd33f46b62d11b2ac6cb58ee6aa0",
        "title": "寓泉之安溪",
        "author": "毛珝",
        "content": "已恨逢人语不通，更堪烟岭隔千重。\n山城纵是如花好，海雾终愁似墨浓。\n远信断无鸿可寄，故乡惟有月相逢。\n閒于荔绿蕉红处，步屧时留到晚钟。",
        "dynasty": "宋",
        "collection_info": null
    },
    {
        "uuid": "e2c482a82274c9ec48ebec457c065fca",
        "title": "雪",
        "author": "毛珝",
        "content": "无雨无云晓色干，忽惊瑰璧满檐端。\n不教声到窗前觉，应恐愁添屋下寒。\n占瑞农官寻玉尺，析酲公子索金盘。\n柴门睡起无多事，捲上疏帘带竹看。",
        "dynasty": "宋",
        "collection_info": null
    },
    {
        "uuid": "8ebef66a9db5fc050ada3a6322751fb5",
        "title": "关心",
        "author": "毛珝",
        "content": "关心岁月似惊波，少日无成奈老何。\n别久帝京知事少，住长客舍识人多。\n典衣酤酒杯难满，借壁题诗字易磨。\n早信出门无遇合，故山只合守樵柯。",
        "dynasty": "宋",
        "collection_info": null
    },
    {
        "uuid": "a4dcfc8d26309f40ef25552b9580088d",
        "title": "通之海山楼落成",
        "author": "毛珝",
        "content": "千寻雉堞一朝兴，五马行庖此落成。\n地峻鬼神愁设险，楼高星斗听谈兵。\n霞羞綵帜依山敛，月斗金杯出海明。\n更有万堆飞石在，寄声残羯盍魂惊。",
        "dynasty": "宋",
        "collection_info": null
    },
    {
        "uuid": "302e43d319a8089a244faff270e2867a",
        "title": "凤凰台",
        "author": "毛珝",
        "content": "江山依旧昔人非，多少兴亡问不知。\n鴈去又逢重到日，凤归安得再来时。\n风吹木叶随渔艇，霜压芦花出酒旗。\n特地待吟吟未稳，数声昏笛戍楼吹。",
        "dynasty": "宋",
        "collection_info": null
    },
    {
        "uuid": "91ddf3c3853e493dd5812abee0f217e0",
        "title": "学道",
        "author": "毛珝",
        "content": "学道先须学忍贫，缊袍蔬食当华珍。\n抠衣所欠参前辈，开卷犹欣见古人。\n暗坐雨窗心似月，冷眠雪屋气如春。\n向来酷意耽吟事，今亦相忘越与秦。",
        "dynasty": "宋",
        "collection_info": null
    },
    {
        "uuid": "613ee7c04f4d49c23919cde6d55271b6",
        "title": "赠碧蜍",
        "author": "毛珝",
        "content": "鸢飞鱼跃两悠悠，造物何心莫问休。\n但得一杯长在手，不须万户更封侯。\n人间有梦何非蝶，物外忘机即是鸥。\n我亦青鞵行脚者，会摩铜狄话重游。",
        "dynasty": "宋",
        "collection_info": null
    },
    {
        "uuid": "cd7814f3791b022beca977f7b4ce2cde",
        "title": "人才",
        "author": "毛珝",
        "content": "但得人才即治安，不忧外侮敢相干。\n学关世道方为士，业晓农家始是官。\n国力在兵堪用少，虏情如鬼欲驱难。\n岂无一代奇男子，抱膝无言静处看。",
        "dynasty": "宋",
        "collection_info": null
    },
    {
        "uuid": "3211bb7ca2ed6ad462c82aa0e7ae8eec",
        "title": "和张梅深四首  其一",
        "author": "毛珝",
        "content": "几踏槐花角寸长，担簦羞作老来忙。\n立身早慕千层塔，阅世今知百戏场。\n从辟谷来惟嗜酒，自栽梅后不烧香。\n人生底为青衫急，亦有秋荷可制裳。",
        "dynasty": "宋",
        "collection_info": null
    },
    {
        "uuid": "388905fb0bdb1428e779cde06e9ef836",
        "title": "和张梅深四首  其二",
        "author": "毛珝",
        "content": "不用悲歌抚铗长，古无人可免身忙。\n存心未必耕无地，涉世难忘选有场。\n新别水云书尚湿，旧题松桂笔犹香。\n只缘误触神舟走，惆怅京尘涴薜裳。",
        "dynasty": "宋",
        "collection_info": null
    },
    {
        "uuid": "49c7980684c2c610841f255471553a18",
        "title": "和张梅深四首  其三",
        "author": "毛珝",
        "content": "我策曾无一策长，一生蚁踏历间忙。\n持经佛寺新投社，寄食田家旧筑场。\n古剑放教龙逐伴，残书分与蠹餐香。\n不愁死去无名在，化作千年老鹤裳。",
        "dynasty": "宋",
        "collection_info": null
    },
    {
        "uuid": "dde823ba955364516ad99ad88abfc4df",
        "title": "和张梅深四首  其四",
        "author": "毛珝",
        "content": "鳬鹤都休较短长，静非无用动非忙。\n闲将诗卷排科甲，戏把文枰列战场。\n无地可施行话柄，有天须监格心香。\n功名细看时来耳，珍重渔蓑即衮裳。",
        "dynasty": "宋",
        "collection_info": null
    },
    {
        "uuid": "b675183634288d857df2946609e3411b",
        "title": "古出塞",
        "author": "毛珝",
        "content": "初说戍渔阳，俄传出定襄。\n朝朝征马过，春草不曾长。",
        "dynasty": "宋",
        "collection_info": null
    },
    {
        "uuid": "8a316e5f78b214efe1a7ab3fde826e81",
        "title": "山月",
        "author": "毛珝",
        "content": "山月共徘徊，山泉酌一杯。\n诗成无笔写，画石记苍苔。",
        "dynasty": "宋",
        "collection_info": null
    },
    {
        "uuid": "46ef89867e2eb94a3b32aa57d331974e",
        "title": "书墨竹",
        "author": "毛珝",
        "content": "伯夷有宿世契，子猷结千古交。\n烟外三叶五叶，雨中一梢两梢。",
        "dynasty": "宋",
        "collection_info": null
    },
    {
        "uuid": "1a57ce46a458eddf2e71ded6c3f4cff8",
        "title": "观星",
        "author": "毛珝",
        "content": "九天有象不虚呈，历历都关国重轻。\n汉客可无经济意，只将牛女问君平。",
        "dynasty": "宋",
        "collection_info": null
    },
    {
        "uuid": "da63d3dee8ee2c844e6503add4f5cc5a",
        "title": "海陵",
        "author": "毛珝",
        "content": "绕城无数菜花黄，隔岸蒹葭接大荒。\n不分塞鸿偏得意，年年春老未还乡。",
        "dynasty": "宋",
        "collection_info": null
    },
    {
        "uuid": "59ef664460265a33f8d07bfd97bf60a4",
        "title": "海陵之堡城  其一",
        "author": "毛珝",
        "content": "四面蒹葭水接天，中间一片是人烟。\n相逢尽喜干戈息，白鹭飞来立战船。",
        "dynasty": "宋",
        "collection_info": null
    },
    {
        "uuid": "5b4dd094fffb4eb305b23b272e0a90ed",
        "title": "海陵之堡城  其二",
        "author": "毛珝",
        "content": "傍城三十里芙蕖，怪底繁华浙景无。\n元是近边农事少，全凭莲藕当官租。",
        "dynasty": "宋",
        "collection_info": null
    },
    {
        "uuid": "c3925fcfa8864d87df7028b07033e511",
        "title": "海陵之堡城  其三",
        "author": "毛珝",
        "content": "边声藉藉早秋风，稻未黄时枣又红。\n莫厌水乡迁避苦，全家载入绿荷中。",
        "dynasty": "宋",
        "collection_info": null
    },
    {
        "uuid": "cc0930afdf84cbd121e29b36811eb33c",
        "title": "仪真  其一",
        "author": "毛珝",
        "content": "频年岁稔少干戈，到处人能贩五河。\n只道鹾舟偏辐辏，玉杯泾段近年多。",
        "dynasty": "宋",
        "collection_info": null
    },
    {
        "uuid": "0e9a8fb297cee7facabb6f97cfe6a894",
        "title": "仪真  其二",
        "author": "毛珝",
        "content": "多旨楼边古柳斜，龙渊寺裏隔荷花。\n清风尽日无人管，半属僧家半妓家。",
        "dynasty": "宋",
        "collection_info": null
    },
    {
        "uuid": "253266a905fd0ee657f2a3eccdc4029e",
        "title": "仪真  其三",
        "author": "毛珝",
        "content": "贩来北枣堪充膳，种得西瓜可析酲。\n总是中原旧风物，不堪今日是边城。",
        "dynasty": "宋",
        "collection_info": null
    },
    {
        "uuid": "ed02e7297b82e6d481d989f374c53cf9",
        "title": "晚凉",
        "author": "毛珝",
        "content": "窗前洒地着胡床，浴罢闲来坐晚凉。\n更取壁灯移暗处，待他月上竹边墙。",
        "dynasty": "宋",
        "collection_info": null
    },
    {
        "uuid": "81279c0e2ccfde08ef8360e1398ad39d",
        "title": "南山有梅花",
        "author": "毛珝",
        "content": "南山有梅花，高者五丈余。\n半空发清香，天人为踟蹰。\n城中三尺本，登盆缀流苏。\n进之画堂上，笑彼何粗疎。",
        "dynasty": "宋",
        "collection_info": null
    },
    {
        "uuid": "4a1fc83643e29e1c47142ffd8d115883",
        "title": "山中吟七首  其一",
        "author": "毛珝",
        "content": "幽幽山上松，泠泠松下井。\n白石当银床，青萝作修绠。\n山翁独酌余，无客可堪请。\n葛洪分炼丹，陆羽求煎茗。",
        "dynasty": "宋",
        "collection_info": null
    },
    {
        "uuid": "0a3511d4d55a8f4c8881bad4d089601e",
        "title": "山中吟七首  其二",
        "author": "毛珝",
        "content": "采薇作庭实，纫兰作筐篚。\n持以荐王公，谓可苹藻比。\n王公龋齿谢，王门何用此。\n问客姓与名，或是孤竹子。",
        "dynasty": "宋",
        "collection_info": null
    },
    {
        "uuid": "fa57bc63ad55a48b4c4b393356413591",
        "title": "山中吟七首  其三",
        "author": "毛珝",
        "content": "山中夜读书，山鬼来相试。\n隔窗问疑难，颇及尧舜事。\n予非卯金人，安能动星纬。\n划然一推窗，余音入空翠。",
        "dynasty": "宋",
        "collection_info": null
    },
    {
        "uuid": "da4612ac39581aaf894f7c8cd85d839a",
        "title": "山中吟七首  其四",
        "author": "毛珝",
        "content": "山翁不能文，亦免时流笑。\n早爱沧浪歌，知词不知调。\n长年山水间，所业只耕钓。\n偶得千龄龟，遂通八卦兆。",
        "dynasty": "宋",
        "collection_info": null
    },
    {
        "uuid": "5ebdc90352ec56066bd993299cdf0e4c",
        "title": "山中吟七首  其五",
        "author": "毛珝",
        "content": "山花开满枝，山鸟啼无时。\n君胡欲弃此，自取尘污为。\n山猿囓君屦，山鹿衔君衣。\n挽君君不留，去去终何归。",
        "dynasty": "宋",
        "collection_info": null
    },
    {
        "uuid": "d918224dcaa813fa923be7c916e9fd29",
        "title": "山中吟七首  其六",
        "author": "毛珝",
        "content": "槲叶可以衣，松实可疗饥。\n骑鹿下山去，儗说高人知。\n高人不可得，纷纷却语谁。\n晓窗白云过，且自相同归。",
        "dynasty": "宋",
        "collection_info": null
    },
    {
        "uuid": "8a467c53c893c89cc4a7c734451b7e3a",
        "title": "山中吟七首  其七",
        "author": "毛珝",
        "content": "题笺寄亲友，早早山中来。\n紫芝既可采，蟠桃行当开。\n持书托南风，北风復吹回。\n爱之不可见，落日令人哀。",
        "dynasty": "宋",
        "collection_info": null
    },
    {
        "uuid": "d5965da033e6c2bbfb395f19b28d80f2",
        "title": "己酉客淮",
        "author": "毛珝",
        "content": "烽燧春尤急，人才嘆寂寥。\n恨无黄石略，难致碧幢招。\n守堑宵仍甲，防城晓未桥。\n又传经一雪，残哨亦萧萧。",
        "dynasty": "宋",
        "collection_info": null
    },
    {
        "uuid": "4926b8f7dd8e2bc4b9a3614b4688a293",
        "title": "过黄山法华寺",
        "author": "毛珝",
        "content": "积雪满松岗，兹行为悼亡。\n本非求吉地，祇欲近禅坊。\n外物心如水，流年鬓已霜。\n只应双卜宅，永此礼空王。",
        "dynasty": "宋",
        "collection_info": null
    },
    {
        "uuid": "7acec190d5538b8b109ce2b6213a06c1",
        "title": "送田耕月游吴  其一",
        "author": "毛珝",
        "content": "衣笈诗囊外，身轻费亦轻。\n不妨船眼窄，时上岸头行。\n橘里逢霜信，松江问水程。\n吴中闻岁稔，新籴想须平。",
        "dynasty": "宋",
        "collection_info": null
    },
    {
        "uuid": "ea49524994c5374802754608ec050854",
        "title": "送田耕月游吴  其二",
        "author": "毛珝",
        "content": "登桥仍问渡，迢递到吴中。\n倩仆挑茶竈，移船避钓筒。\n月生林屋洞，潮接馆娃宫。\n得句人传去，苏笺价益穹。",
        "dynasty": "宋",
        "collection_info": null
    },
    {
        "uuid": "69bf93f1514074f5c56a57c1b8c2bfd2",
        "title": "送田耕月游吴  其三",
        "author": "毛珝",
        "content": "此去姑苏郡，都无五日程。\n仍闻新太守，最重旧交情。\n有句梅边索，无田月下耕。\n双亲方待养，吾亦勉君行。",
        "dynasty": "宋",
        "collection_info": null
    },
    {
        "uuid": "262bab5ca7e6ba01c682a933ee1f4809",
        "title": "湓江",
        "author": "毛珝",
        "content": "远树一重重，烟村与市通。\n难寻元亮宅，遥酹菊花丛。\n蜀浪帆樯外，庐山几席中。\n何时边事息，来此作渔翁。",
        "dynasty": "宋",
        "collection_info": null
    },
    {
        "uuid": "15af502c37434ed91b869604dd0cabf5",
        "title": "吴门田家十咏  其一",
        "author": "毛珝",
        "content": "去年一涝失冬收，逋债于今尚未酬。\n偶为灼龟逢吉兆，再供租约赁耕牛。",
        "dynasty": "宋",
        "collection_info": null
    },
    {
        "uuid": "76f3ce65adbd4878b49b98ed585ba1be",
        "title": "吴门田家十咏  其二",
        "author": "毛珝",
        "content": "竹罾两两夹河泥，近郭沟渠此最肥。\n载得满船归插种，胜如贾贩岭南归。",
        "dynasty": "宋",
        "collection_info": null
    },
    {
        "uuid": "63f39aaa1b92103215a50197d433946d",
        "title": "吴门田家十咏  其三",
        "author": "毛珝",
        "content": "到处车声转水劳，东乡人事独逍遥。\n一堤滟滟元非雨，总是吴江淡水潮。",
        "dynasty": "宋",
        "collection_info": null
    },
    {
        "uuid": "e4e8036ebd1b1e72a4e16ec92307af31",
        "title": "吴门田家十咏  其四",
        "author": "毛珝",
        "content": "今年田事谢苍苍，尽有瓶罂卒岁藏。\n只恐主家增斛面，双鷄先把献监庄。",
        "dynasty": "宋",
        "collection_info": null
    },
    {
        "uuid": "446108804dbf114a738ae1a066e67594",
        "title": "吴门田家十咏  其五",
        "author": "毛珝",
        "content": "主家租入有常规，十月开仓不许违。\n占得头筹先众了，绕身红綵送将归。",
        "dynasty": "宋",
        "collection_info": null
    },
    {
        "uuid": "893049db3ea463162c250a21d09ee1d9",
        "title": "吴门田家十咏  其六",
        "author": "毛珝",
        "content": "西乡本是最高乡，今岁收成亦倍常。\n瓦鼓綵亭连日闹，谁家不谢白龙王。",
        "dynasty": "宋",
        "collection_info": null
    },
    {
        "uuid": "5c819f0ec648b61ff4fc8d6d9833f350",
        "title": "吴门田家十咏  其七",
        "author": "毛珝",
        "content": "村村鼓笛乐秋成，露未凝霜水未冰。\n无頼酒家偏罔利，隔年早挂上元灯。",
        "dynasty": "宋",
        "collection_info": null
    },
    {
        "uuid": "20e00c4eb5503e8e49a1f0b4169a811a",
        "title": "吴门田家十咏  其八",
        "author": "毛珝",
        "content": "田家少妇最风流，白角冠儿皁盖头。\n笑问傍人披得称，已遮日色又遮羞。",
        "dynasty": "宋",
        "collection_info": null
    },
    {
        "uuid": "236dce3b279316ed69a39bc0e5c472b7",
        "title": "吴门田家十咏  其九",
        "author": "毛珝",
        "content": "长襟侈袖若僧衣，闲荡扁舟入郭嬉。\n好是醉归村舍晚，声声耳畔阿郎儿。",
        "dynasty": "宋",
        "collection_info": null
    },
    {
        "uuid": "1c29e5095fc6acadb0bfa105a068ffd8",
        "title": "吴门田家十咏  其一○",
        "author": "毛珝",
        "content": "主家文牓又围田，田甲科丁各备船。\n下得桩深笆土稳，更迁垂柳护围边。",
        "dynasty": "宋",
        "collection_info": null
    },
    {
        "uuid": "a3e607b1ad404ad11019581cbcaf092f",
        "title": "刘寺",
        "author": "毛珝",
        "content": "曾住昭阳殿裏头，何年香骨掩荒丘。\n虚传碧落归僊去，谁见苍梧从帝游。\n鸾阁粉销尘影暗，蜃炉香冷石人愁。\n风前不敢梅花折，犹恐君恩宠未休。",
        "dynasty": "宋",
        "collection_info": null
    },
    {
        "uuid": "81d1888a41fcb9493b35a3a722abb25d",
        "title": "宿广果寺",
        "author": "毛珝",
        "content": "寺门初掩夜沉沉，风逼灯寒桧影深。\n满屋异香僧入忏，一瓯新茗客搜吟。\n云归古殿闻龙气，月照空池见佛心。\n坐久恰眠眠未稳，屋头钟起鹊惊林。",
        "dynasty": "宋",
        "collection_info": null
    },
    {
        "uuid": "eb260021e4f331949bc926d90b3c34a0",
        "title": "金陵",
        "author": "毛珝",
        "content": "虎踞龙蟠在目前，依前行阙锁寒烟。\n津头鼓角增新戍，陌上笙箫减旧年。\n高塔直看淮对境，断碑闲忆晋诸贤。\n我来尚喜秋成日，鱼蟹堪赊满市边。",
        "dynasty": "宋",
        "collection_info": null
    },
    {
        "uuid": "b7cd19c3af89f7133094111f7a03f0e5",
        "title": "拄杖",
        "author": "毛珝",
        "content": "数节坚如玉削成，几年出入伴闲身。\n扶持衰老非无术，变化虚空亦有神。\n药笼倒挑同入市，酒壶斜挂共寻春。\n虽然未作颠危用，闲指迷津与路人。",
        "dynasty": "宋",
        "collection_info": null
    },
    {
        "uuid": "8b31f0f25eb88e1da9bcea1d1b39c7a6",
        "title": "数椽",
        "author": "毛珝",
        "content": "梅有清香竹有阴，数椽于此寄幽深。\n旧看归鴈抛孤旅，新听啼螀悔苦吟。\n几卷书皆先世迹，一张琴是古人心。\n柴门未必无知己，何必江湖在远寻。",
        "dynasty": "宋",
        "collection_info": null
    },
    {
        "uuid": "979bb393519563240b957f33fb72cb22",
        "title": "陈藏一山房",
        "author": "毛珝",
        "content": "一室焚香即太初，万人如海尽从渠。\n第于心上曾无着，何必山中始可居。\n垂箔护花嫌引蝶，连筒汲井怕生鱼。\n草玄政不妨人事，问字敲门未可疎。",
        "dynasty": "宋",
        "collection_info": null
    },
    {
        "uuid": "05ef1dd90ff480b0a1f592c77d32b1d8",
        "title": "元日寓越之三江",
        "author": "毛珝",
        "content": "客裏元正最可怜，就他香案礼苍天。\n懒拈蓍草占新岁，频对菱花忆去年。\n仅有邸翁分席拜，不如野老着衣鲜。\n百年草草浑如此，且醉残梅了目前。",
        "dynasty": "宋",
        "collection_info": null
    },
    {
        "uuid": "79744ac338fb173b0345a2d62a6923e0",
        "title": "桂",
        "author": "毛珝",
        "content": "天上分来种异常，年年花占菊前黄。\n堆将龙麝应难敌，隔尽屏帷亦透香。\n此日且饶秋富贵，全家疑在月中央。\n明朝酒醒风吹尽，赢得黄金满步廊。",
        "dynasty": "宋",
        "collection_info": null
    },
    {
        "uuid": "dfd745c11bdd5e0dcf2ae2bf8481a434",
        "title": "沧浪亭",
        "author": "毛珝",
        "content": "濯缨人去水空寒，事属明时欲问难。\n日暮客归园馆闭，鹭鸶飞上石棋盘。",
        "dynasty": "宋",
        "collection_info": null
    },
    {
        "uuid": "6be5803ba6ced7ed6bc33531b2b523f8",
        "title": "石湖",
        "author": "毛珝",
        "content": "一片湖光接薜萝，功名余事属吟多。\n至今鱼鸟皆堪敬，曾见乌巾照碧波。",
        "dynasty": "宋",
        "collection_info": null
    },
    {
        "uuid": "e0e43f1669447cda41d7173993818579",
        "title": "西兴寄呈",
        "author": "毛珝",
        "content": "生平未始识东州，不谓招邀得漫游。\n南镇门前秦望晓，西兴浦口浙江秋。\n风抟怒气潮初落，山涌青冥雨乍收。\n岂为登临重回首，使星只在五云头。",
        "dynasty": "宋",
        "collection_info": null
    }
]