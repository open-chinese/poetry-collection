[
    {
        "uuid": "1981dbf5d17d5a05a7b13d5c38e71298",
        "title": "浣溪纱・浣溪沙 绿玉枝头一粟黄",
        "author": "毛珝",
        "content": "绿玉枝头一粟黄。\n碧纱帐里梦魂香。\n晓风和月步新凉。\n吟倚画栏怀李贺，笑持玉斧恨吴刚。\n素娥不嫁为谁妆。",
        "dynasty": "宋",
        "collection_info": null
    },
    {
        "uuid": "936e260bc2660c9209782b3433e31455",
        "title": "踏莎行 顾曲多情",
        "author": "毛珝",
        "content": "顾曲多情，寻芳未老。\n一庭风月知音少。\n梦随蝶去恨墙高，醉听莺语嫌笼小。\n红烛呼卢，黄金买笑。\n弹丝踮屣长安道。\n彩笺拈起锦囊花，绿窗留得罗裙草。",
        "dynasty": "宋",
        "collection_info": null
    },
    {
        "uuid": "023db4ae04b63781f9ef174f09815b3c",
        "title": "西兴",
        "author": "毛珝",
        "content": "蚤暮船争渡，都城隔岸间。\n昔为渔钓地，今作利名关。\n潮探尘中事，年催客裏颜。\n水僊花又发，吾欲老江湾。",
        "dynasty": "宋",
        "collection_info": null
    },
    {
        "uuid": "617a1aba673366f66ba2396af3c413b1",
        "title": "寓池之清夷堂",
        "author": "毛珝",
        "content": "堂静草侵廊，羁怀未易忘。\n近城知郡圃，有佛即僧坊。\n恶句书盈壁，空樽垒到墙。\n使君临宠外，满目树苍苍。",
        "dynasty": "宋",
        "collection_info": null
    },
    {
        "uuid": "8d605c7d1d5600e52f5e0b07ea51df8b",
        "title": "送客游吴",
        "author": "毛珝",
        "content": "水乡秋易冷，珍重过吴松。\n在旅虽难遣，于诗莫厌攻。\n一轮僧寺月，半夜客船钟。\n况有贤州牧，知音是旧逢。",
        "dynasty": "宋",
        "collection_info": null
    },
    {
        "uuid": "6e55e70182224e8b50875c7a21753b20",
        "title": "小至",
        "author": "毛珝",
        "content": "九地阳初动，披衣起拥鑪。\n门前初去马，窗外渐啼乌。\n云色呈金未，梅梢破玉无。\n焚香待天晓，点易自研朱。",
        "dynasty": "宋",
        "collection_info": null
    },
    {
        "uuid": "6a19a3736cbf104ae3691e9fa1c15aca",
        "title": "庐山栖贤寺",
        "author": "毛珝",
        "content": "名重于诸剎，前贤旧隠踪。\n无人知有路，隔树忽闻钟。\n瀑壮山疑裂，云深寺若封。\n或传遗稿在，三叩昔时松。",
        "dynasty": "宋",
        "collection_info": null
    },
    {
        "uuid": "a758b6b6d85128af57ffda4e9db4851a",
        "title": "登黄岗清淮门",
        "author": "毛珝",
        "content": "风吹芦叶江头路，江水江天共秋暮。\n边淮寒早客行稀，只有征鸿向南去。\n征鸿自去书不来，远衣未寄凭谁催。\n孤城惨咽暮笳起，城下荒榛接淮水。",
        "dynasty": "宋",
        "collection_info": null
    },
    {
        "uuid": "c48c1c1ae8cd03f221d67919e0d6b46d",
        "title": "种竹",
        "author": "毛珝",
        "content": "山居无力尘居俗，有客劝予惟种竹。\n种成贫家可骤富，翠色琅玕遶君屋。\n清晨荷鉏斸溪岸，分得溪光入城绿。\n暮年百事课功迟，坐待春风满林玉。",
        "dynasty": "宋",
        "collection_info": null
    },
    {
        "uuid": "0eaca1cbebfe4d4566d4d789d113a64c",
        "title": "墨龙",
        "author": "毛珝",
        "content": "真人尸居雷八荒，断砖残墨生苍茫。\n鲵桓下𥉻九渊黑，神光倒射角与亢。\n明明元气淋漓蹟，水底焚槐海波赤。\n周流万化元无极，姑使人心识天则。",
        "dynasty": "宋",
        "collection_info": null
    },
    {
        "uuid": "709e7292f1cadd52dc1e2b578ff1fee4",
        "title": "湘江",
        "author": "毛珝",
        "content": "湘江谁道无情水，宝瑟声寒愁帝子。\n安知日月在中天，万古重瞳元不死。\n楚南楚北千里云，持香遥礼云中君。\n莫起悲风助骚怨，兰枯菊瘁不堪闻。",
        "dynasty": "宋",
        "collection_info": null
    },
    {
        "uuid": "c90c161b90d2c438950ade4a3ed59cc9",
        "title": "东风",
        "author": "毛珝",
        "content": "东风煦妪如慈乳，欲报生成恨无所。\n自粘花片作斑衣，起捧春醪劝春举。\n傍人笑我老如许，我亦笑渠将及汝。\n梅花也笑柳都舞，君如不饮出童羖。",
        "dynasty": "宋",
        "collection_info": null
    },
    {
        "uuid": "b8c8cb564a12093290c24a8adaf03dc9",
        "title": "浙江",
        "author": "毛珝",
        "content": "白鷴旧事随波去，太极阴阳自吞吐。\n长虹夜贯黑头船，四纪沙迎相公路。\n冯夷作剧真等閒，五都有客雄其间。\n上林三官浪忧国，千年海底生铜山。",
        "dynasty": "宋",
        "collection_info": null
    },
    {
        "uuid": "39392715dcb727b735b7f2dde53e7960",
        "title": "桧瀑",
        "author": "毛珝",
        "content": "娲皇失补天南角，一道银河落君屋。\n又疑元气自周流，不然泻尽谁能续。\n瀑边老桧尤可人，髯疎骨瘦皮鳞皴。\n崩崖欲压全不惧，夜半潜蛟暗来去。",
        "dynasty": "宋",
        "collection_info": null
    },
    {
        "uuid": "87c073e2df58447498bfb03f239edc8c",
        "title": "富川邂逅戚叔开",
        "author": "毛珝",
        "content": "百虫阫蛰鴈奔忙，君从何来两袂霜。\n大冠如箕盍齐鲁，此地无乃惊吠厖。\n钓竿曾笑江湖窄，尺水讵容投犗客。\n取羝为君向东軷，一声裂石扶桑白。",
        "dynasty": "宋",
        "collection_info": null
    },
    {
        "uuid": "99ba55d88df3aec2aa2e8a21c251041f",
        "title": "虎丘",
        "author": "毛珝",
        "content": "阿鸿血染吴苔碧，气彻重泉埋不得。\n千年至宝復归天，颠倒海中飞霹雳。\n至今荒怪列虞初，罅石千寻骇游客。\n寺边别庙是何神，月黑伽蓝问周易。",
        "dynasty": "宋",
        "collection_info": null
    },
    {
        "uuid": "9acc21d52bb97eb033e80e2a61b595b7",
        "title": "月",
        "author": "毛珝",
        "content": "人言月裏仙人住，隠约娑罗树根兔。\n玄霜捣就亦多年，不见有人曾得度。\n清光偏照边城秋，城边白骨胎王侯。\n王侯白骨卒未已，龟蚌吸月独不死。",
        "dynasty": "宋",
        "collection_info": null
    },
    {
        "uuid": "0e9cd6d26a02d56ae7b3c8d3a73d6692",
        "title": "丹阳馆",
        "author": "毛珝",
        "content": "渡江第一南来驿，几度华堂延鴈客。\n百年运逐晓云空，愁杀鞮官老无职。\n南徐今日古阳关，不断歌声祖离席。\n国雠已復事尤多，折损年年春柳碧。",
        "dynasty": "宋",
        "collection_info": null
    },
    {
        "uuid": "3d14dfe53417f348eeba56507fd48720",
        "title": "富池庙",
        "author": "毛珝",
        "content": "船头蜀锦三千尺，倒影长虹浸寒碧。\n相逢不是紫髯郎，鹦鹉洲边眼生棘。\n江头箫鼓杂灵鸦，人道阴兵曾护国。\n安知楼下雪千堆，不是吞曹气衝激。",
        "dynasty": "宋",
        "collection_info": null
    },
    {
        "uuid": "100ef69daafb9831fa18f3a4d7169fb8",
        "title": "秋日即事",
        "author": "毛珝",
        "content": "黄花暴日香欲醉，黄蜂抱香暖欲睡。\n老夫邂逅亦欣然，一段先天画前意。\n喧喧归雀聒丛篁，夕风欲转明朝霜。\n花摇蜂醒我亦觉，斜阳一片秋茫茫。",
        "dynasty": "宋",
        "collection_info": null
    },
    {
        "uuid": "419ab224e88e9487a44d7a438595bdf3",
        "title": "甲午江行",
        "author": "毛珝",
        "content": "百川无敌大江流，不与人间洗旧雠。\n残虏自缘他国废，诸公空负百年忧。\n边寒战马全装铁，波阔征船半起楼。\n一举尽收关洛旧，不知销得几分愁。",
        "dynasty": "宋",
        "collection_info": null
    },
    {
        "uuid": "fba4d1c70da4ae173f72a8aafd28b70c",
        "title": "寓兴国之十咏亭呈诸友",
        "author": "毛珝",
        "content": "断垣荒棘疑无路，忽有幽亭一亩余。\n不称郡侯来把酒，偏宜野客借观书。\n临阶汲水防苔滑，隔岸看山爱柳疏。\n非有旧交时下顾，十分风味落樵渔。",
        "dynasty": "宋",
        "collection_info": null
    },
    {
        "uuid": "4d5c28b693be61c8626d0376e750c5c4",
        "title": "中年",
        "author": "毛珝",
        "content": "中年已悟昔皆非，正学无师更可悲。\n诗道纵能通阃域，圣经曾未涉藩篱。\n拟从周子参无极，更为东莱续近思。\n适意舞雩时一咏，区区何用苦吟为。",
        "dynasty": "宋",
        "collection_info": null
    },
    {
        "uuid": "0cf20fd2c5ac87cd3d337c0687e0c9fc",
        "title": "寓泉之定空寺",
        "author": "毛珝",
        "content": "斋钟声断佛香销，闲步虚廊转几遭。\n浊世自缘君不舍，青山岂是俗难逃。\n鸟如留客音声好，松似骄人意气高。\n因悟宿根元自有，栽培功浅长蓬蒿。",
        "dynasty": "宋",
        "collection_info": null
    },
    {
        "uuid": "138e5d04b0d19ea81b58614a3b9d7d5e",
        "title": "掩卷",
        "author": "毛珝",
        "content": "盈箱积案欲何如，误尽苍生半属渠。\n陆贽外谁无负学，皋陶前是读何书。\n凿开素朴惟三画，斲碎真淳遂五车。\n安得六经行世外，民风尽返结绳初。",
        "dynasty": "宋",
        "collection_info": null
    },
    {
        "uuid": "27698dfdeb3ea40db5e2c69d8201f2cc",
        "title": "谢胡默堂",
        "author": "毛珝",
        "content": "创新小阁画难成，肯借山翁养病身。\n万事不忧知有命，数椽分庇可无人。\n观书漆几明于镜，欹枕藤床软胜茵。\n终恐傍门心未稳，弊庐虽弊每驰神。",
        "dynasty": "宋",
        "collection_info": null
    },
    {
        "uuid": "c386584eccec37a61279551bf310ace2",
        "title": "寓泉之安溪",
        "author": "毛珝",
        "content": "已恨逢人语不通，更堪烟岭隔千重。\n山城纵是如花好，海雾终愁似墨浓。\n远信断无鸿可寄，故乡惟有月相逢。\n閒于荔绿蕉红处，步屧时留到晚钟。",
        "dynasty": "宋",
        "collection_info": null
    },
    {
        "uuid": "5cb6955fcb8adf8056ebbd948e3bb745",
        "title": "雪",
        "author": "毛珝",
        "content": "无雨无云晓色干，忽惊瑰璧满檐端。\n不教声到窗前觉，应恐愁添屋下寒。\n占瑞农官寻玉尺，析酲公子索金盘。\n柴门睡起无多事，捲上疏帘带竹看。",
        "dynasty": "宋",
        "collection_info": null
    },
    {
        "uuid": "a6659b3a8450e560368801a3fb6a3f6d",
        "title": "关心",
        "author": "毛珝",
        "content": "关心岁月似惊波，少日无成奈老何。\n别久帝京知事少，住长客舍识人多。\n典衣酤酒杯难满，借壁题诗字易磨。\n早信出门无遇合，故山只合守樵柯。",
        "dynasty": "宋",
        "collection_info": null
    },
    {
        "uuid": "41a6626704fdc060ade7f62808819d66",
        "title": "通之海山楼落成",
        "author": "毛珝",
        "content": "千寻雉堞一朝兴，五马行庖此落成。\n地峻鬼神愁设险，楼高星斗听谈兵。\n霞羞綵帜依山敛，月斗金杯出海明。\n更有万堆飞石在，寄声残羯盍魂惊。",
        "dynasty": "宋",
        "collection_info": null
    },
    {
        "uuid": "98f525cef9b3f975fbb08f639a85e31f",
        "title": "凤凰台",
        "author": "毛珝",
        "content": "江山依旧昔人非，多少兴亡问不知。\n鴈去又逢重到日，凤归安得再来时。\n风吹木叶随渔艇，霜压芦花出酒旗。\n特地待吟吟未稳，数声昏笛戍楼吹。",
        "dynasty": "宋",
        "collection_info": null
    },
    {
        "uuid": "7af4b8af6587448c828e51040430bd4f",
        "title": "学道",
        "author": "毛珝",
        "content": "学道先须学忍贫，缊袍蔬食当华珍。\n抠衣所欠参前辈，开卷犹欣见古人。\n暗坐雨窗心似月，冷眠雪屋气如春。\n向来酷意耽吟事，今亦相忘越与秦。",
        "dynasty": "宋",
        "collection_info": null
    },
    {
        "uuid": "44dd6efc72b212213144f9a6d4af387e",
        "title": "赠碧蜍",
        "author": "毛珝",
        "content": "鸢飞鱼跃两悠悠，造物何心莫问休。\n但得一杯长在手，不须万户更封侯。\n人间有梦何非蝶，物外忘机即是鸥。\n我亦青鞵行脚者，会摩铜狄话重游。",
        "dynasty": "宋",
        "collection_info": null
    },
    {
        "uuid": "726df97f5b1dc49788885966620900dc",
        "title": "人才",
        "author": "毛珝",
        "content": "但得人才即治安，不忧外侮敢相干。\n学关世道方为士，业晓农家始是官。\n国力在兵堪用少，虏情如鬼欲驱难。\n岂无一代奇男子，抱膝无言静处看。",
        "dynasty": "宋",
        "collection_info": null
    },
    {
        "uuid": "b3320e5362d2b07f6f7d6ffa54c2e162",
        "title": "和张梅深四首  其一",
        "author": "毛珝",
        "content": "几踏槐花角寸长，担簦羞作老来忙。\n立身早慕千层塔，阅世今知百戏场。\n从辟谷来惟嗜酒，自栽梅后不烧香。\n人生底为青衫急，亦有秋荷可制裳。",
        "dynasty": "宋",
        "collection_info": null
    },
    {
        "uuid": "59cd85a4ad9d7027ba517e2a5864404d",
        "title": "和张梅深四首  其二",
        "author": "毛珝",
        "content": "不用悲歌抚铗长，古无人可免身忙。\n存心未必耕无地，涉世难忘选有场。\n新别水云书尚湿，旧题松桂笔犹香。\n只缘误触神舟走，惆怅京尘涴薜裳。",
        "dynasty": "宋",
        "collection_info": null
    },
    {
        "uuid": "725e1f89c01de882cef050f5597c7772",
        "title": "和张梅深四首  其三",
        "author": "毛珝",
        "content": "我策曾无一策长，一生蚁踏历间忙。\n持经佛寺新投社，寄食田家旧筑场。\n古剑放教龙逐伴，残书分与蠹餐香。\n不愁死去无名在，化作千年老鹤裳。",
        "dynasty": "宋",
        "collection_info": null
    },
    {
        "uuid": "9233602c39be46a7ba29780982a1f9d9",
        "title": "和张梅深四首  其四",
        "author": "毛珝",
        "content": "鳬鹤都休较短长，静非无用动非忙。\n闲将诗卷排科甲，戏把文枰列战场。\n无地可施行话柄，有天须监格心香。\n功名细看时来耳，珍重渔蓑即衮裳。",
        "dynasty": "宋",
        "collection_info": null
    },
    {
        "uuid": "8223d2af1d4b075d5354e56f909b60db",
        "title": "古出塞",
        "author": "毛珝",
        "content": "初说戍渔阳，俄传出定襄。\n朝朝征马过，春草不曾长。",
        "dynasty": "宋",
        "collection_info": null
    },
    {
        "uuid": "8dadbe582fa3e3f2eb821ca9777b3a21",
        "title": "山月",
        "author": "毛珝",
        "content": "山月共徘徊，山泉酌一杯。\n诗成无笔写，画石记苍苔。",
        "dynasty": "宋",
        "collection_info": null
    },
    {
        "uuid": "114b1566e1e148faf9f5b7893b4a45a4",
        "title": "书墨竹",
        "author": "毛珝",
        "content": "伯夷有宿世契，子猷结千古交。\n烟外三叶五叶，雨中一梢两梢。",
        "dynasty": "宋",
        "collection_info": null
    },
    {
        "uuid": "f2ec949c92840ffe01ce5d6629b23a25",
        "title": "观星",
        "author": "毛珝",
        "content": "九天有象不虚呈，历历都关国重轻。\n汉客可无经济意，只将牛女问君平。",
        "dynasty": "宋",
        "collection_info": null
    },
    {
        "uuid": "ba94fa67ae5f132c61a1307b7a04deaf",
        "title": "海陵",
        "author": "毛珝",
        "content": "绕城无数菜花黄，隔岸蒹葭接大荒。\n不分塞鸿偏得意，年年春老未还乡。",
        "dynasty": "宋",
        "collection_info": null
    },
    {
        "uuid": "0e857ec49e053bf055cc2d2c1e893549",
        "title": "海陵之堡城  其一",
        "author": "毛珝",
        "content": "四面蒹葭水接天，中间一片是人烟。\n相逢尽喜干戈息，白鹭飞来立战船。",
        "dynasty": "宋",
        "collection_info": null
    },
    {
        "uuid": "83105ddd76b01f34201b9bad07e09019",
        "title": "海陵之堡城  其二",
        "author": "毛珝",
        "content": "傍城三十里芙蕖，怪底繁华浙景无。\n元是近边农事少，全凭莲藕当官租。",
        "dynasty": "宋",
        "collection_info": null
    },
    {
        "uuid": "5163ca183b5872c83876a67e755b63b4",
        "title": "海陵之堡城  其三",
        "author": "毛珝",
        "content": "边声藉藉早秋风，稻未黄时枣又红。\n莫厌水乡迁避苦，全家载入绿荷中。",
        "dynasty": "宋",
        "collection_info": null
    },
    {
        "uuid": "f9955ea194449f49c283bd29ca57fbd2",
        "title": "仪真  其一",
        "author": "毛珝",
        "content": "频年岁稔少干戈，到处人能贩五河。\n只道鹾舟偏辐辏，玉杯泾段近年多。",
        "dynasty": "宋",
        "collection_info": null
    },
    {
        "uuid": "68138d90eacb72fac5d5217c9d6c7f77",
        "title": "仪真  其二",
        "author": "毛珝",
        "content": "多旨楼边古柳斜，龙渊寺裏隔荷花。\n清风尽日无人管，半属僧家半妓家。",
        "dynasty": "宋",
        "collection_info": null
    },
    {
        "uuid": "f5af6e36e3c2945e54e45b433570d5a0",
        "title": "仪真  其三",
        "author": "毛珝",
        "content": "贩来北枣堪充膳，种得西瓜可析酲。\n总是中原旧风物，不堪今日是边城。",
        "dynasty": "宋",
        "collection_info": null
    },
    {
        "uuid": "4dae3dadc84b4f7e006ad8b189785f46",
        "title": "晚凉",
        "author": "毛珝",
        "content": "窗前洒地着胡床，浴罢闲来坐晚凉。\n更取壁灯移暗处，待他月上竹边墙。",
        "dynasty": "宋",
        "collection_info": null
    },
    {
        "uuid": "4ec364f7133bbcdfd16f61b73d440ad8",
        "title": "南山有梅花",
        "author": "毛珝",
        "content": "南山有梅花，高者五丈余。\n半空发清香，天人为踟蹰。\n城中三尺本，登盆缀流苏。\n进之画堂上，笑彼何粗疎。",
        "dynasty": "宋",
        "collection_info": null
    },
    {
        "uuid": "f69e9ca4cd2b55d86be04b35c838e244",
        "title": "山中吟七首  其一",
        "author": "毛珝",
        "content": "幽幽山上松，泠泠松下井。\n白石当银床，青萝作修绠。\n山翁独酌余，无客可堪请。\n葛洪分炼丹，陆羽求煎茗。",
        "dynasty": "宋",
        "collection_info": null
    },
    {
        "uuid": "7c1b77753eb92e09b68ced722e80e1bb",
        "title": "山中吟七首  其二",
        "author": "毛珝",
        "content": "采薇作庭实，纫兰作筐篚。\n持以荐王公，谓可苹藻比。\n王公龋齿谢，王门何用此。\n问客姓与名，或是孤竹子。",
        "dynasty": "宋",
        "collection_info": null
    },
    {
        "uuid": "6fa67f3273de80321bcdb8196bbf6355",
        "title": "山中吟七首  其三",
        "author": "毛珝",
        "content": "山中夜读书，山鬼来相试。\n隔窗问疑难，颇及尧舜事。\n予非卯金人，安能动星纬。\n划然一推窗，余音入空翠。",
        "dynasty": "宋",
        "collection_info": null
    },
    {
        "uuid": "dd98e3183546a60b2aa3d3b97eb078b7",
        "title": "山中吟七首  其四",
        "author": "毛珝",
        "content": "山翁不能文，亦免时流笑。\n早爱沧浪歌，知词不知调。\n长年山水间，所业只耕钓。\n偶得千龄龟，遂通八卦兆。",
        "dynasty": "宋",
        "collection_info": null
    },
    {
        "uuid": "9dd496b94cfb46c64ba12e5c3cea1658",
        "title": "山中吟七首  其五",
        "author": "毛珝",
        "content": "山花开满枝，山鸟啼无时。\n君胡欲弃此，自取尘污为。\n山猿囓君屦，山鹿衔君衣。\n挽君君不留，去去终何归。",
        "dynasty": "宋",
        "collection_info": null
    },
    {
        "uuid": "a66070e065bbc732a91155cd689d918a",
        "title": "山中吟七首  其六",
        "author": "毛珝",
        "content": "槲叶可以衣，松实可疗饥。\n骑鹿下山去，儗说高人知。\n高人不可得，纷纷却语谁。\n晓窗白云过，且自相同归。",
        "dynasty": "宋",
        "collection_info": null
    },
    {
        "uuid": "2e69937e687cce3434955be758505a9e",
        "title": "山中吟七首  其七",
        "author": "毛珝",
        "content": "题笺寄亲友，早早山中来。\n紫芝既可采，蟠桃行当开。\n持书托南风，北风復吹回。\n爱之不可见，落日令人哀。",
        "dynasty": "宋",
        "collection_info": null
    },
    {
        "uuid": "bef4da76d03ef4999c548cecf7318248",
        "title": "己酉客淮",
        "author": "毛珝",
        "content": "烽燧春尤急，人才嘆寂寥。\n恨无黄石略，难致碧幢招。\n守堑宵仍甲，防城晓未桥。\n又传经一雪，残哨亦萧萧。",
        "dynasty": "宋",
        "collection_info": null
    },
    {
        "uuid": "c09cbe64e93981a50c7908a8bfda6d16",
        "title": "过黄山法华寺",
        "author": "毛珝",
        "content": "积雪满松岗，兹行为悼亡。\n本非求吉地，祇欲近禅坊。\n外物心如水，流年鬓已霜。\n只应双卜宅，永此礼空王。",
        "dynasty": "宋",
        "collection_info": null
    },
    {
        "uuid": "691ae1629beb3b348c3c4e44529f230e",
        "title": "送田耕月游吴  其一",
        "author": "毛珝",
        "content": "衣笈诗囊外，身轻费亦轻。\n不妨船眼窄，时上岸头行。\n橘里逢霜信，松江问水程。\n吴中闻岁稔，新籴想须平。",
        "dynasty": "宋",
        "collection_info": null
    },
    {
        "uuid": "08d35da85982abb38813f73c730fe251",
        "title": "送田耕月游吴  其二",
        "author": "毛珝",
        "content": "登桥仍问渡，迢递到吴中。\n倩仆挑茶竈，移船避钓筒。\n月生林屋洞，潮接馆娃宫。\n得句人传去，苏笺价益穹。",
        "dynasty": "宋",
        "collection_info": null
    },
    {
        "uuid": "4fd43c7b0eb93ae637f474323b615583",
        "title": "送田耕月游吴  其三",
        "author": "毛珝",
        "content": "此去姑苏郡，都无五日程。\n仍闻新太守，最重旧交情。\n有句梅边索，无田月下耕。\n双亲方待养，吾亦勉君行。",
        "dynasty": "宋",
        "collection_info": null
    },
    {
        "uuid": "83d78acd6b6934208b422270bc597cf6",
        "title": "湓江",
        "author": "毛珝",
        "content": "远树一重重，烟村与市通。\n难寻元亮宅，遥酹菊花丛。\n蜀浪帆樯外，庐山几席中。\n何时边事息，来此作渔翁。",
        "dynasty": "宋",
        "collection_info": null
    },
    {
        "uuid": "52820fe6ed81d958d590ecf62e134c6b",
        "title": "吴门田家十咏  其一",
        "author": "毛珝",
        "content": "去年一涝失冬收，逋债于今尚未酬。\n偶为灼龟逢吉兆，再供租约赁耕牛。",
        "dynasty": "宋",
        "collection_info": null
    },
    {
        "uuid": "a0912301a51c63f080ab704846926c61",
        "title": "吴门田家十咏  其二",
        "author": "毛珝",
        "content": "竹罾两两夹河泥，近郭沟渠此最肥。\n载得满船归插种，胜如贾贩岭南归。",
        "dynasty": "宋",
        "collection_info": null
    },
    {
        "uuid": "facdf5f6886a74eb8218285321be9599",
        "title": "吴门田家十咏  其三",
        "author": "毛珝",
        "content": "到处车声转水劳，东乡人事独逍遥。\n一堤滟滟元非雨，总是吴江淡水潮。",
        "dynasty": "宋",
        "collection_info": null
    },
    {
        "uuid": "ea6b6f1bb2ae71f995314b3b246d5b6d",
        "title": "吴门田家十咏  其四",
        "author": "毛珝",
        "content": "今年田事谢苍苍，尽有瓶罂卒岁藏。\n只恐主家增斛面，双鷄先把献监庄。",
        "dynasty": "宋",
        "collection_info": null
    },
    {
        "uuid": "704938d0b81be3d79401cbb7c445e15d",
        "title": "吴门田家十咏  其五",
        "author": "毛珝",
        "content": "主家租入有常规，十月开仓不许违。\n占得头筹先众了，绕身红綵送将归。",
        "dynasty": "宋",
        "collection_info": null
    },
    {
        "uuid": "09d9814b7dc1fdde3d091300208c6121",
        "title": "吴门田家十咏  其六",
        "author": "毛珝",
        "content": "西乡本是最高乡，今岁收成亦倍常。\n瓦鼓綵亭连日闹，谁家不谢白龙王。",
        "dynasty": "宋",
        "collection_info": null
    },
    {
        "uuid": "ee51f43d24c8846d3c2bc85a1b86aee2",
        "title": "吴门田家十咏  其七",
        "author": "毛珝",
        "content": "村村鼓笛乐秋成，露未凝霜水未冰。\n无頼酒家偏罔利，隔年早挂上元灯。",
        "dynasty": "宋",
        "collection_info": null
    },
    {
        "uuid": "402504d0f59502c0611beb8c1d243f4a",
        "title": "吴门田家十咏  其八",
        "author": "毛珝",
        "content": "田家少妇最风流，白角冠儿皁盖头。\n笑问傍人披得称，已遮日色又遮羞。",
        "dynasty": "宋",
        "collection_info": null
    },
    {
        "uuid": "005b165420f1be9a67af72486f38dd09",
        "title": "吴门田家十咏  其九",
        "author": "毛珝",
        "content": "长襟侈袖若僧衣，闲荡扁舟入郭嬉。\n好是醉归村舍晚，声声耳畔阿郎儿。",
        "dynasty": "宋",
        "collection_info": null
    },
    {
        "uuid": "4d226cf37cefb12ec1a1dd4299d0aa69",
        "title": "吴门田家十咏  其一○",
        "author": "毛珝",
        "content": "主家文牓又围田，田甲科丁各备船。\n下得桩深笆土稳，更迁垂柳护围边。",
        "dynasty": "宋",
        "collection_info": null
    },
    {
        "uuid": "365f4d196d442a7a7a7cf64bd92135a3",
        "title": "刘寺",
        "author": "毛珝",
        "content": "曾住昭阳殿裏头，何年香骨掩荒丘。\n虚传碧落归僊去，谁见苍梧从帝游。\n鸾阁粉销尘影暗，蜃炉香冷石人愁。\n风前不敢梅花折，犹恐君恩宠未休。",
        "dynasty": "宋",
        "collection_info": null
    },
    {
        "uuid": "cc3b9c9285f7f88d994ca6f26207d7b8",
        "title": "宿广果寺",
        "author": "毛珝",
        "content": "寺门初掩夜沉沉，风逼灯寒桧影深。\n满屋异香僧入忏，一瓯新茗客搜吟。\n云归古殿闻龙气，月照空池见佛心。\n坐久恰眠眠未稳，屋头钟起鹊惊林。",
        "dynasty": "宋",
        "collection_info": null
    },
    {
        "uuid": "a33800842bb2cf2fdd3826c143afd2a9",
        "title": "金陵",
        "author": "毛珝",
        "content": "虎踞龙蟠在目前，依前行阙锁寒烟。\n津头鼓角增新戍，陌上笙箫减旧年。\n高塔直看淮对境，断碑闲忆晋诸贤。\n我来尚喜秋成日，鱼蟹堪赊满市边。",
        "dynasty": "宋",
        "collection_info": null
    },
    {
        "uuid": "eb2b772d8035d382a21503e2e9110dde",
        "title": "拄杖",
        "author": "毛珝",
        "content": "数节坚如玉削成，几年出入伴闲身。\n扶持衰老非无术，变化虚空亦有神。\n药笼倒挑同入市，酒壶斜挂共寻春。\n虽然未作颠危用，闲指迷津与路人。",
        "dynasty": "宋",
        "collection_info": null
    },
    {
        "uuid": "6312841e3d848fccb2f2c28d0d05f784",
        "title": "数椽",
        "author": "毛珝",
        "content": "梅有清香竹有阴，数椽于此寄幽深。\n旧看归鴈抛孤旅，新听啼螀悔苦吟。\n几卷书皆先世迹，一张琴是古人心。\n柴门未必无知己，何必江湖在远寻。",
        "dynasty": "宋",
        "collection_info": null
    },
    {
        "uuid": "7c74f1e7f3ae5739693bbeaed6f0fd7a",
        "title": "陈藏一山房",
        "author": "毛珝",
        "content": "一室焚香即太初，万人如海尽从渠。\n第于心上曾无着，何必山中始可居。\n垂箔护花嫌引蝶，连筒汲井怕生鱼。\n草玄政不妨人事，问字敲门未可疎。",
        "dynasty": "宋",
        "collection_info": null
    },
    {
        "uuid": "176ffa251b68ee7f30f4e2676a54f085",
        "title": "元日寓越之三江",
        "author": "毛珝",
        "content": "客裏元正最可怜，就他香案礼苍天。\n懒拈蓍草占新岁，频对菱花忆去年。\n仅有邸翁分席拜，不如野老着衣鲜。\n百年草草浑如此，且醉残梅了目前。",
        "dynasty": "宋",
        "collection_info": null
    },
    {
        "uuid": "6fc43c9e039b26284b53808addd9d2d7",
        "title": "桂",
        "author": "毛珝",
        "content": "天上分来种异常，年年花占菊前黄。\n堆将龙麝应难敌，隔尽屏帷亦透香。\n此日且饶秋富贵，全家疑在月中央。\n明朝酒醒风吹尽，赢得黄金满步廊。",
        "dynasty": "宋",
        "collection_info": null
    },
    {
        "uuid": "c15674b33041e9fd68b7bcd8df3929c1",
        "title": "沧浪亭",
        "author": "毛珝",
        "content": "濯缨人去水空寒，事属明时欲问难。\n日暮客归园馆闭，鹭鸶飞上石棋盘。",
        "dynasty": "宋",
        "collection_info": null
    },
    {
        "uuid": "6b99fcdf0c5e9a1ad3c5cea24fd2771c",
        "title": "石湖",
        "author": "毛珝",
        "content": "一片湖光接薜萝，功名余事属吟多。\n至今鱼鸟皆堪敬，曾见乌巾照碧波。",
        "dynasty": "宋",
        "collection_info": null
    },
    {
        "uuid": "89c39d1498eac2297ace27f45e639d4f",
        "title": "西兴寄呈",
        "author": "毛珝",
        "content": "生平未始识东州，不谓招邀得漫游。\n南镇门前秦望晓，西兴浦口浙江秋。\n风抟怒气潮初落，山涌青冥雨乍收。\n岂为登临重回首，使星只在五云头。",
        "dynasty": "宋",
        "collection_info": null
    }
]