[
    {
        "uuid": "0dd4c9b193050445f39ba73875f98efc",
        "title": "好事近 梅片作团飞",
        "author": "雷应春",
        "content": "梅片作团飞，雨外柳丝金湿。\n客子短篷无据，倚长风挂席。\n回头流水小桥东，烟扫画楼出。\n楼上有人凝伫，似旧家曾识。",
        "dynasty": "宋",
        "collection_info": null
    },
    {
        "uuid": "2821563502429cefa8a260690765b4fb",
        "title": "沁园春 问讯故园",
        "author": "雷应春",
        "content": "问讯故园，今如之何，还胜昔无。\n想旧耘兰蕙，依然葱茜，新栽杨柳，亦已扶疏。\n韭本千畦，芋根一亩，雨老烟荒谁为锄。\n难忘者，是竹吾爱甚，梅汝知乎。\n茅亭低压平湖。\n有狎鹭驯鸥尚可呼。\n把绛纱准拟，新官到也，寒毡收拾，贱子归欤。\n略整柴门，更芟草径，惟有幽人解枉车。\n丁宁着，与做添棋局，砌换茶垆。",
        "dynasty": "宋",
        "collection_info": null
    }
]