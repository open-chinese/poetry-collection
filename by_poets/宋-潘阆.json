[
    {
        "uuid": "ad00a486c5c246cfd9880c1560369dd2",
        "title": "酒泉子 长忆钱塘",
        "author": "潘阆",
        "content": "长忆钱塘，不是人寰是天上。\n万家掩映翠微间。\n处处水潺潺。\n异花四季当窗放。\n出入分明在屏障。\n别来隋柳几经秋。\n何日得重游。",
        "dynasty": "宋",
        "collection_info": null
    },
    {
        "uuid": "400c13371b975011ceaf0bf57c811833",
        "title": "酒泉子 长忆钱塘",
        "author": "潘阆",
        "content": "长忆钱塘，临水傍山三百寺。\n僧房携杖遍曾游。\n闲话觉忘忧。\n栴檀楼阁云霞畔。\n钟梵清宵彻天汉。\n别来遥礼祗焚香。\n便恐是西方。",
        "dynasty": "宋",
        "collection_info": null
    },
    {
        "uuid": "55248133b459fdc130ceae8766165fed",
        "title": "酒泉子 长忆西湖",
        "author": "潘阆",
        "content": "长忆西湖，湖上春来无限景。\n吴姬个个是神仙。\n兢泛木兰船。\n楼台簇簇疑蓬岛。\n野人祗合其中老。\n别来已是二十年。\n东望眼将穿。",
        "dynasty": "宋",
        "collection_info": null
    },
    {
        "uuid": "34a87ec872fb31cf5333d9ec471f47d9",
        "title": "酒泉子 长忆西湖",
        "author": "潘阆",
        "content": "长忆西湖，尽日凭阑楼上望。\n三三两两钓鱼舟。\n岛屿正清秋。\n笛声依约芦花里。\n白鸟成行忽惊起。\n别来闲整钓鱼竿。\n思入水云寒。",
        "dynasty": "宋",
        "collection_info": null
    },
    {
        "uuid": "d5ede17ccb90376ce40765c17fcde8c6",
        "title": "酒泉子 长忆孤山",
        "author": "潘阆",
        "content": "长忆孤山，山在湖心如黛簇。\n僧房四面向湖开。\n轻棹去还来。\n芰荷香喷连云阁。\n阁上清声檐下铎。\n别来尘土污人衣。\n空役梦魂飞。",
        "dynasty": "宋",
        "collection_info": null
    },
    {
        "uuid": "2fda4b1737319f60c4e08d86de6296a6",
        "title": "酒泉子 长忆西山",
        "author": "潘阆",
        "content": "长忆西山，灵隐寺前三竺后。\n冷泉亭上旧曾游。\n三伏似清秋。\n白猿时见攀高树。\n长啸一声何处去。\n别来几向画阑看。\n终是欠峰峦。",
        "dynasty": "宋",
        "collection_info": null
    },
    {
        "uuid": "3924ee9ab4c0334bbe41410e6f46fd4d",
        "title": "酒泉子 长忆高峰",
        "author": "潘阆",
        "content": "长忆高峰，峰上塔高尘世外。\n昔年独上最高层。\n月出见觚棱。\n举头咫尺疑天汉。\n星斗分明在身畔。\n别来无翼可飞腾。\n何日得重登。",
        "dynasty": "宋",
        "collection_info": null
    },
    {
        "uuid": "2e8cd5316a618e58c58abf95b96004eb",
        "title": "酒泉子 长忆吴山",
        "author": "潘阆",
        "content": "长忆吴山，山上森森吴相庙。\n庙前江水怒为涛。\n千古恨犹高。\n寒鸦日暮鸣还聚。\n时有阴云笼殿宇。\n别来有负谒灵祠。\n遥奠酒盈卮。",
        "dynasty": "宋",
        "collection_info": null
    },
    {
        "uuid": "e51ecd5fac9b17a7f6f3229fb9c0388b",
        "title": "酒泉子 长忆龙山",
        "author": "潘阆",
        "content": "长忆龙山，日月宫中谁得到。\n宫中旦暮听潮声。\n台殿竹风清。\n门前岁岁生灵草。\n人采食之多不老。\n别来已白数茎头。\n早晚却重游。",
        "dynasty": "宋",
        "collection_info": null
    },
    {
        "uuid": "b9cfef5be22cef905ca5deede84ef1d9",
        "title": "酒泉子 长忆观潮",
        "author": "潘阆",
        "content": "长忆观潮，满郭人争江上望。\n来疑沧海尽成空。\n万面鼓声中。\n弄涛儿向涛头立。\n手把红旗旗不湿。\n别来几向梦中看。\n梦觉尚心寒。",
        "dynasty": "宋",
        "collection_info": null
    },
    {
        "uuid": "220b37ae31efb6a3bbd6790bba3f7630",
        "title": "扫市舞 出砒霜",
        "author": "潘阆",
        "content": "出砒霜，价钱可。\n赢得拨灰兼弄火。\n畅杀我。",
        "dynasty": "宋",
        "collection_info": null
    },
    {
        "uuid": "29138e3769e6a1e5a84c3c9de4802d2b",
        "title": "送王长洲禹偁赴阙",
        "author": "潘阆",
        "content": "蒿兰不并香，泾渭安同流。\n小人有千险，君子生百忧。\n名重圣主征，道光史策收。\n一鹗秋空飞，鸟雀徒啾啾。",
        "dynasty": "宋",
        "collection_info": null
    },
    {
        "uuid": "598d842639fd23a549b17b2e71fa769e",
        "title": "晓泊嶀浦寄剡县刘贶员外",
        "author": "潘阆",
        "content": "晓泛剡溪水，晚见剡溪山。\n徘徊驻行棹，待月思再还。\n渔唱深潭上，鸟栖高树间。\n应当金石交，念我无暂閒。",
        "dynasty": "宋",
        "collection_info": null
    },
    {
        "uuid": "111bba8629266b6037cfb05e3967ba11",
        "title": "送孙学士两浙转运使兼简杭州知府张侍郎  其一",
        "author": "潘阆",
        "content": "吴山挂魂碧，浙江入梦清。\n旦暮东南望，徒使华髮生。\n君今运邦计，不得同舟行。\n即听江仓丰，竚见汴禀盈。",
        "dynasty": "宋",
        "collection_info": null
    },
    {
        "uuid": "16a7d7b28708be93acd5a76920b3281a",
        "title": "送孙学士两浙转运使兼简杭州知府张侍郎  其二",
        "author": "潘阆",
        "content": "晓帆迭迭飞，夜橹连连鸣。\n贪吏诫守廉，饥民苏念生。\n岸花有异态，沙鸟无娇声。\n钱塘太守贤，好共致昇平。",
        "dynasty": "宋",
        "collection_info": null
    },
    {
        "uuid": "f910edddc5ee8e314f2aec94a962502c",
        "title": "金山寺留题",
        "author": "潘阆",
        "content": "金山碧崔嵬，我泛扁舟来。\n虚阁登还下，长廊去得迴。\n梵剎绝顶立，僧房八面开。\n波涛起蛟蜃，洞穴生风雷。\n千载有高松，万古无纤埃。\n葛衣惹秋云，草履黏苍苔。\n孤城寒角动，片帆暮钟催。\n朗吟成此章，欲返犹徘徊。",
        "dynasty": "宋",
        "collection_info": null
    },
    {
        "uuid": "392dd352132037291a07a6dee66ac584",
        "title": "阙下留别孙丁二学士归旧山",
        "author": "潘阆",
        "content": "名利路万辙，我来意如何。\n红尘三尺深，中有是非波。\n波翻几潜没，来者犹更过。\n归去感知泪，永洒青松柯。",
        "dynasty": "宋",
        "collection_info": null
    },
    {
        "uuid": "11df5c3120c0bc7497509abdffd50bf9",
        "title": "赠道士王介",
        "author": "潘阆",
        "content": "头冠星斗光，七十鬓不苍。\n箧有化金方，诗无入俗章。\n举步云霞轻，出语芝朮香。\n约我游罗浮，绝顶天风凉。",
        "dynasty": "宋",
        "collection_info": null
    },
    {
        "uuid": "daa59968f8712789e9a040321b4eb27f",
        "title": "雪夜有感",
        "author": "潘阆",
        "content": "大雪拥蓬户，寒梦不成归。\n孤坐北窗风，飘落辞家衣。\n向晓酒力减，背壁灯影微。\n谁知游子心，暗逐长空飞。",
        "dynasty": "宋",
        "collection_info": null
    },
    {
        "uuid": "5e3365ff955a80501b6630d3bf45c372",
        "title": "赠冯德之道士",
        "author": "潘阆",
        "content": "上清消息久不闻，紫鸾丹凤应离羣。\n羲和纵辔日又曛，九衢旦暮徒纷纷。\n谁识天书数行字，识者便是真僊子。\n直言铅汞成还丹，炼之饵之身不死。\n嵩阳道士早来别，纔承天泽辞玉阙。\n紫章深秘莫漏泄，他年华顶为君说。",
        "dynasty": "宋",
        "collection_info": null
    },
    {
        "uuid": "e2705e5c81d3c57354d21e1fb7bdbf8a",
        "title": "忆贾阆仙",
        "author": "潘阆",
        "content": "风雅道何玄，高吟忆阆仙。\n人虽终百岁，君合寿千年。\n骨已西埋蜀，魂应北入燕。\n不知天地内，谁为读遗编。",
        "dynasty": "宋",
        "collection_info": null
    },
    {
        "uuid": "e8e2270e5f3669489373b4429f82d512",
        "title": "与人游会润州金山寺",
        "author": "潘阆",
        "content": "浮生难会此，此寺绝尘埃。\n容易寞言去，等閒争得来。\n江声寒若吼，山色翠如堆。\n自是忘机者，凭阑不忍迴。",
        "dynasty": "宋",
        "collection_info": null
    },
    {
        "uuid": "0ea1db64bfc0aa912b2116a80fc273ca",
        "title": "望湖楼上作",
        "author": "潘阆",
        "content": "望湖楼上立，竟日懒思还。\n听水分他浦，看云过别山。\n孤舟依岸静，独鸟向人閒。\n迴首重门闭，蛙鸣夕照间。",
        "dynasty": "宋",
        "collection_info": null
    },
    {
        "uuid": "05f4085aa372ccb7ef39872c4f35bd9d",
        "title": "寓泊浙江寄汉阳孙迈郎中",
        "author": "潘阆",
        "content": "维扬相别后，十载浙江居。\n气概贫犹在，颠狂老渐疏。\n已凭天柱客，曾寄汉阳书。\n近见人来说，才华患有余。",
        "dynasty": "宋",
        "collection_info": null
    },
    {
        "uuid": "6d5cb3b9278be7957e5687f6694da9c1",
        "title": "钱塘秋夕旅舍感怀",
        "author": "潘阆",
        "content": "永夜不能寐，閒门懒復开。\n片心生万绪，孤枕转千迴。\n败叶声如雨，狂风响似雷。\n更堪江上笛，历历有余零。",
        "dynasty": "宋",
        "collection_info": null
    },
    {
        "uuid": "88692fae1ba21ef0d3c9ecd00704d549",
        "title": "秋日旅舍感怀",
        "author": "潘阆",
        "content": "秋色入檐楹，閒门开復扃。\n愁人欲长醉，薄酒又还醒。\n搅照头将白，逢谁眼暂青。\n祇应南与北，唯此念飘零。",
        "dynasty": "宋",
        "collection_info": null
    },
    {
        "uuid": "b2d74a33fae94c15225f9adb8bf238ad",
        "title": "岁暮自桐庐归钱塘晚泊渔浦",
        "author": "潘阆",
        "content": "久客见华髮，孤棹桐庐归。\n新月无朗照，落日有余晖。\n渔浦风水急，龙山烟火微。\n时闻沙上雁，一一背人飞。",
        "dynasty": "宋",
        "collection_info": null
    },
    {
        "uuid": "257980e6f43aadbfa4af645a8be5233d",
        "title": "孤山寺易从房留师",
        "author": "潘阆",
        "content": "宝塔孤峰顶，题居积翠中。\n四边湖水绕，一径郭门通。\n香滴松梢雨，凉生竹簟风。\n閒吟与閒坐，此兴与谁同。",
        "dynasty": "宋",
        "collection_info": null
    },
    {
        "uuid": "a0fc1708974410399e210f9d38fa4c45",
        "title": "春日对酒书事",
        "author": "潘阆",
        "content": "车马不暂驻，年光如泻波。\n人间欢乐少，陌上别离多。\n往事祇如此，浮生终若何。\n花前一尊酒，得失且高歌。",
        "dynasty": "宋",
        "collection_info": null
    },
    {
        "uuid": "0a8a9c5445d469b6c396a1e34fc6ffb4",
        "title": "与张覃秀才邺中途次言别",
        "author": "潘阆",
        "content": "南北各何之，重来宁有期。\n相将行数里，欲别立多时。\n野店人烟迥，前村草木衰。\n祇应今夜梦，未苦远分离。",
        "dynasty": "宋",
        "collection_info": null
    },
    {
        "uuid": "e622ed132030967b503d3fea4e45c870",
        "title": "叙事答所知",
        "author": "潘阆",
        "content": "久客向天末，唯将鸾鹤羣。\n盈亏频叹月，舒卷几怜云。\n有志思光国，无才可佐君。\n知音时见赠，应达圣朝闻。",
        "dynasty": "宋",
        "collection_info": null
    },
    {
        "uuid": "3b5be97738a65a1b9fb40b1b64e7d124",
        "title": "暮春漳川閒居收事",
        "author": "潘阆",
        "content": "吟斋漳水滨，孤僻度残春。\n长喜诗无病，不忧家更贫。\n钟声来远寺，山色徧诸邻。\n门有谁相访，僧过岂厌频。",
        "dynasty": "宋",
        "collection_info": null
    },
    {
        "uuid": "f90858d8f6ac37cfd61538c71b6a2594",
        "title": "夏日宿西禅院",
        "author": "潘阆",
        "content": "此地绝炎蒸，深疑到不能。\n夜凉如有雨，院静若无僧。\n枕润连云石，窗明照佛灯。\n浮生多贱骨，时日恐难胜。",
        "dynasty": "宋",
        "collection_info": null
    },
    {
        "uuid": "1e0c41ecd7254ecf3473eb49ebfcb957",
        "title": "舟中自吴之越寄润州柳侍御开杨博士迈",
        "author": "潘阆",
        "content": "两岸山光合，况当三月天。\n好花红照水，芳草绿随船。\n货药村桥醉，收帆野渡眠。\n因思二朝客，同泛恐无缘。",
        "dynasty": "宋",
        "collection_info": null
    },
    {
        "uuid": "3a7eeb013cbd54c369851e13d4a5fe50",
        "title": "上李学士",
        "author": "潘阆",
        "content": "名场欲独立，一念一心寒。\n白日昇天易，明时取仕难。\n家园半牢落，鬚髮渐衰残。\n试把平生业，来投作者看。",
        "dynasty": "宋",
        "collection_info": null
    },
    {
        "uuid": "2d8c299ed33c3bd3aca82dee7039ae1a",
        "title": "中秋无月",
        "author": "潘阆",
        "content": "西风妒秋月，浮云重迭生。\n一夕不见光，双目如失明。\n立恐疾足折，坐觉愁抱盈。\n况当百虫苦，遶阶千万声。",
        "dynasty": "宋",
        "collection_info": null
    },
    {
        "uuid": "9f4f7dfcdef38f94c1b619a166c2edd6",
        "title": "秋日题琅琊山寺",
        "author": "潘阆",
        "content": "岩下多幽景，且无尘事喧。\n钟声晴彻郭，山色晓当门。\n深洞藏泉脉，悬崖露树根。\n更期来此宿，绝顶听寒猿。",
        "dynasty": "宋",
        "collection_info": null
    },
    {
        "uuid": "a6994b85dadedfbe4e5baa3a65ce0735",
        "title": "落叶",
        "author": "潘阆",
        "content": "片片落復落，园林渐向空。\n几番经夜雨，一半是秋风。\n静拥莎阶下，閒堆藓径中。\n谷松与岩桧，宁共此时同。",
        "dynasty": "宋",
        "collection_info": null
    },
    {
        "uuid": "9676152a5be00a6c618f31dea069f159",
        "title": "叙吟",
        "author": "潘阆",
        "content": "高吟见太平，不耻老无成。\n髮任茎茎白，诗须字字清。\n搜疑沧海竭，得恐鬼神惊。\n此外非关念，人间万事轻。",
        "dynasty": "宋",
        "collection_info": null
    },
    {
        "uuid": "cd8df3c0b8d61d330b1b577a6c580e4a",
        "title": "北高峰塔",
        "author": "潘阆",
        "content": "北高峰上塔，竟上最高层。\n尝谓人难到，何当我独登。\n天香闻不断，海月见微棱。\n懒下红尘路，重来恐未能。",
        "dynasty": "宋",
        "collection_info": null
    },
    {
        "uuid": "c2faa4b52ed7e6552dca6ccb7d52ba0d",
        "title": "寄陈希夷",
        "author": "潘阆",
        "content": "不信先生语，刚来帝里游。\n清宵无好梦，白日有閒愁。\n世态既如此，壮心应已休。\n求归归未得，吟上水边楼。",
        "dynasty": "宋",
        "collection_info": null
    },
    {
        "uuid": "1108c88da63f3f40bac0969d199318cf",
        "title": "自诸暨抵剡  其一",
        "author": "潘阆",
        "content": "莫叹尘泥汩，且图山水游。\n双峰天姥翠，一舸剡溪秋。\n不见戴安道，有怀王子猷。\n西风无限意，尽属钓鱼舟。",
        "dynasty": "宋",
        "collection_info": null
    },
    {
        "uuid": "ef24c5bd0cd97e778b8c45c006ae6034",
        "title": "自诸暨抵剡  其二",
        "author": "潘阆",
        "content": "夷犹双桨去，暮不辨东西。\n夕照偏依树，秋光半落溪。\n风高一雁小，云薄四天低。\n莽荡孤帆卸，水村杨柳堤。",
        "dynasty": "宋",
        "collection_info": null
    },
    {
        "uuid": "b0f05a701c86768784c177b5a20696bf",
        "title": "自诸暨抵剡  其三",
        "author": "潘阆",
        "content": "秋渚涵空碧，秋山刷眼青。\n排头烟树老，扑面水风醒。\n上濑復下濑，长亭仍短亭。\n夜船明月好，客梦满流萤。",
        "dynasty": "宋",
        "collection_info": null
    },
    {
        "uuid": "003a7d85ae49edf015a1ff2505decec5",
        "title": "自诸暨抵剡  其四",
        "author": "潘阆",
        "content": "出得云门路，风悽日夕曛。\n船撑鑑湖月，路指沃州云。\n山色周遭见，溪流屈曲分。\n一觞还一咏，谁是右将军。",
        "dynasty": "宋",
        "collection_info": null
    },
    {
        "uuid": "11b0093fd78aa42fc4b799a5cf80024e",
        "title": "瓜州临江亭留题",
        "author": "潘阆",
        "content": "谁构危亭已半空，野人时得恣疏慵。\n閒观扬子江心浪，静听金山寺裏钟。\n醉卧岂能妨燕雀，狂吟争不动鱼龙。\n夜来雨歇蛙声乱，忆着嵩阳千万峰。",
        "dynasty": "宋",
        "collection_info": null
    },
    {
        "uuid": "2399ffa9b2e7d39606d2b0be8764a57f",
        "title": "秋日登楼客次怀张覃进士",
        "author": "潘阆",
        "content": "闻说飘零亦异乡，登楼吟望益悲凉。\n当时欲别言难尽，他日相逢话更长。\n蝉噪水村千万树，雁过云岫两三行。\n明朝策蹇还无定，空倚危栏到夕阳。",
        "dynasty": "宋",
        "collection_info": null
    },
    {
        "uuid": "d072f44f9bac96dd14dfbdf9405d5e9c",
        "title": "寄赠柳殿院开授崇仪使赴边上",
        "author": "潘阆",
        "content": "从来长见说兵机，今日君恩志岂违。\n骢马不骑骑铁马，绣衣休挂挂戎衣。\n雄师已听心皆伏，丑虏将闻魄尽飞。\n应笑苦吟头白者，二南章句转衰微。",
        "dynasty": "宋",
        "collection_info": null
    },
    {
        "uuid": "deae3b932c2cbdb70ad78be730781272",
        "title": "维扬秋日牡丹因寄六合县尉郭承范",
        "author": "潘阆",
        "content": "遶栏忽见思傍徨，造化功深莫可量。\n秾艷算无三月盛，残红更向九秋芳。\n万家珠翠还争赏，一郡笙歌又是狂。\n惆怅东篱下黄菊，有谁来折泛瑶觞。",
        "dynasty": "宋",
        "collection_info": null
    },
    {
        "uuid": "e002e32eea9243be06fa411f4ba7b28b",
        "title": "樽前勉兄长",
        "author": "潘阆",
        "content": "一家久寄浙江滨，倏忽如今二十春。\n须信百年都似梦，莫嗟万事不如人。\n樽中有酒何妨醉，箧裏无金未是贫。\n但看故乡荣达者，算来多葬北邙尘。",
        "dynasty": "宋",
        "collection_info": null
    },
    {
        "uuid": "cd61dfa541d813e4a621152d2ce8a2d6",
        "title": "赴滁州散参军途中书事",
        "author": "潘阆",
        "content": "微躯不杀谢天恩，容养疏慵世未闻。\n昔日已为閒助教，今朝又作散参军。\n高吟瘦马衝残雪，远看孤鸿入断云。\n到任也应无别事，愿将清俸买香焚。",
        "dynasty": "宋",
        "collection_info": null
    },
    {
        "uuid": "0317522eab62a5350e27fd7c00cf2afa",
        "title": "闻高舍人锡下世",
        "author": "潘阆",
        "content": "早掌纶言世尽知，岂期谪宦至于斯。\n生前是客能投卷，死后何人为撰碑。\n谗佞万端应已矣，文章千古恐无之。\n野夫旧句多蒙赏，昨日閒思泪暗垂。",
        "dynasty": "宋",
        "collection_info": null
    },
    {
        "uuid": "3d55a6312bb1651b997391f6b4594a3a",
        "title": "长安道中",
        "author": "潘阆",
        "content": "游子辞乡早，高堂亲已老。\n燕来不东飞，寄书何日到。",
        "dynasty": "宋",
        "collection_info": null
    },
    {
        "uuid": "48511d39ee2ac881eac46ad2a5cf989c",
        "title": "题思归鸟",
        "author": "潘阆",
        "content": "高枝枝上鸟，终日叫思归。\n如斯羽翼全，何不望乡飞。",
        "dynasty": "宋",
        "collection_info": null
    },
    {
        "uuid": "ac705b6abce6e9e14c4f1896cca0cff1",
        "title": "谢寇员外准见示诗卷",
        "author": "潘阆",
        "content": "一轴新诗意转深，几迴看了又重寻。\n最怜积水浮秋汉，閒望沧溟尽日吟。",
        "dynasty": "宋",
        "collection_info": null
    },
    {
        "uuid": "a3657ecd7fdd37841361857613d766e6",
        "title": "送成库部肃建安监税",
        "author": "潘阆",
        "content": "万树青青带雨寒，离亭相别泪阑干。\n莫将便作无情物，亦待抽身入建安。",
        "dynasty": "宋",
        "collection_info": null
    },
    {
        "uuid": "f9a742b3036fe16b4ad1113f00fc00af",
        "title": "中秋月",
        "author": "潘阆",
        "content": "待月中秋上古城，迥然光掩别宵明。\n野人望久翻惆怅，无奈浮云灭又生。",
        "dynasty": "宋",
        "collection_info": null
    },
    {
        "uuid": "d768c0a24c2eb14112122775d9104adb",
        "title": "呈钱塘知府薛谏议",
        "author": "潘阆",
        "content": "再到钱塘眼堑清，骑馿看月又南行。\n可怜一片西湖水，不得垂纶老此生。",
        "dynasty": "宋",
        "collection_info": null
    },
    {
        "uuid": "a58a7f524af96b2e05f9455ac2c819f0",
        "title": "金陵禁林有感",
        "author": "潘阆",
        "content": "六代繁华难重问，此时兴废动吟情。\n空流一带秦淮水，朝暮惟闻鸣咽声。",
        "dynasty": "宋",
        "collection_info": null
    },
    {
        "uuid": "50d7df89948f370da301e1f15730e767",
        "title": "到钱塘却寄姑苏太守",
        "author": "潘阆",
        "content": "姑苏太守义何长，东泛仙舟已不忘。\n更借洞庭湖上月，数宵相送到钱塘。",
        "dynasty": "宋",
        "collection_info": null
    },
    {
        "uuid": "154a7393569876b92918089cb8af437b",
        "title": "赠林处士逋",
        "author": "潘阆",
        "content": "云翦乌妙雾翦衣，存神养气语还稀。\n人人尽唤孙思邈，只恐身轻白日飞。",
        "dynasty": "宋",
        "collection_info": null
    },
    {
        "uuid": "1b5250ac7e1d483b776efc187e6656ce",
        "title": "宿灵隠寺",
        "author": "潘阆",
        "content": "绕寺千千万万峰，满天风雪打杉松。\n地炉火暖黄昏睡，更有何人似我慵。",
        "dynasty": "宋",
        "collection_info": null
    },
    {
        "uuid": "28b394b3bc4601c6ad30a1b3bdb4dfac",
        "title": "赠吴处士棋",
        "author": "潘阆",
        "content": "昔日长饶国手先，如今多病卧林泉。\n有时閒倚青松笑，犹忆曾输一着玄。",
        "dynasty": "宋",
        "collection_info": null
    },
    {
        "uuid": "1eab38b740102ccdbcbbb498f13e9976",
        "title": "留别金山寺",
        "author": "潘阆",
        "content": "山顶风摇万树鸣，扁舟欲解觉难行。\n羡师斋后关门睡，不管波涛四面生。",
        "dynasty": "宋",
        "collection_info": null
    },
    {
        "uuid": "9edbfdaa9e9d1b0c70576d7c87aa3f49",
        "title": "书璇公房牡丹",
        "author": "潘阆",
        "content": "寺中闻说牡丹花，多少人争耳傍夸。\n潦倒参军来看晚，数枝已谢病僧家。",
        "dynasty": "宋",
        "collection_info": null
    },
    {
        "uuid": "88121790903bb3f86849ac35b44ed569",
        "title": "旅舍秋夕书怀",
        "author": "潘阆",
        "content": "边鸿过尽背枕卧，弟侄无书忧胆破。\n蛩声更苦不忍闻，半夜起来塞耳坐。",
        "dynasty": "宋",
        "collection_info": null
    },
    {
        "uuid": "0be437c8b865f09778a1a1c29e856a9b",
        "title": "中秋与柳赞善开宗赞善坦寇学士准宿宋拾遗白宅不见月",
        "author": "潘阆",
        "content": "共约中秋来看月，一轮终不见清辉。\n众人眠后唯孤坐，翻忆无云宿翠微。",
        "dynasty": "宋",
        "collection_info": null
    },
    {
        "uuid": "c951929085a7c10c54f35124620167bf",
        "title": "寄石隠之",
        "author": "潘阆",
        "content": "独上危楼返照间，乱鸦羣鸟噪迴还。\n故人岁暮在何处，空见千山与万山。",
        "dynasty": "宋",
        "collection_info": null
    },
    {
        "uuid": "710955f6c77f01fa74790acad1b660db",
        "title": "送冯尊师德之出长安",
        "author": "潘阆",
        "content": "浩浩霜风万木寒，高吟大醉出长安。\n杖头一卷金丹诀，尘世何人借得看。",
        "dynasty": "宋",
        "collection_info": null
    },
    {
        "uuid": "b5dbf4f6c3d38a861e23140b7adc09f6",
        "title": "与道士冯德之话别",
        "author": "潘阆",
        "content": "一宿山房话别离，慇懃劝我酒盈卮。\n更教弟子横琴送，弹彻悲风尽泪垂。",
        "dynasty": "宋",
        "collection_info": null
    },
    {
        "uuid": "ca2d561392b9c7035be63eab122a46a7",
        "title": "闻陈贽郎中下世",
        "author": "潘阆",
        "content": "有家数口寄伊川，孤宦东西二十年。\n见说葬时无一物，空留满箧旧文编。",
        "dynasty": "宋",
        "collection_info": null
    },
    {
        "uuid": "cb3ae72c4ac477368569c78cc5b90c27",
        "title": "喜腊雪",
        "author": "潘阆",
        "content": "久旱腊月如夏热，夜来忽降一尺雪。\n叫谢上天声应彻，且压瘴气不作孽。",
        "dynasty": "宋",
        "collection_info": null
    },
    {
        "uuid": "4c6b2690117b4efeaeb21600f3ff484a",
        "title": "宫词",
        "author": "潘阆",
        "content": "学画蛾眉独出羣，当时人道便承恩。\n年年不见君王面，花落黄昏空掩门。",
        "dynasty": "宋",
        "collection_info": null
    },
    {
        "uuid": "55f8132b6ac79321ed04792a09fba733",
        "title": "过华山",
        "author": "潘阆",
        "content": "高爱三峰插太虚，掉头吟望倒骑馿。\n旁人大笑从他笑，终拟移家向此居。",
        "dynasty": "宋",
        "collection_info": null
    },
    {
        "uuid": "e8554ecec069f1e90db9ecc697f4d156",
        "title": "题资福院石井",
        "author": "潘阆",
        "content": "炎炎畏日树将焚，却恨都无一点云。\n强跨蹇馿来得到，皆疑渴杀老参军。",
        "dynasty": "宋",
        "collection_info": null
    },
    {
        "uuid": "c676775a6e2a0a7bfeb5fb10c5076bfc",
        "title": "曹娥庙",
        "author": "潘阆",
        "content": "曹娥庙前秋草平，曹娥庙裏秋月明。\n扁舟一夜炯无寐，近听潮声似哭声。",
        "dynasty": "宋",
        "collection_info": null
    },
    {
        "uuid": "83ec36aa2b9b02c8bb3c2036606944ec",
        "title": "九华山",
        "author": "潘阆",
        "content": "将齐华岳犹多六，若并巫山又欠三。\n好是雨余江上望，白云堆裏泼浓蓝。",
        "dynasty": "宋",
        "collection_info": null
    },
    {
        "uuid": "8bc30d7c41b324218e013589e76875a5",
        "title": "离滁阳",
        "author": "潘阆",
        "content": "长亭黄叶正纷纷，一曲骊歌酒十分。\n须信滁阳人有意，满城来送散参军。",
        "dynasty": "宋",
        "collection_info": null
    },
    {
        "uuid": "c2f52cdac3b278369d03f5fdf13e26ff",
        "title": "书诗卷末",
        "author": "潘阆",
        "content": "一卷诗成二十年，画曾忘食夜忘眠。\n莫言不及相如赋，谁敢高吟汉帝前。",
        "dynasty": "宋",
        "collection_info": null
    },
    {
        "uuid": "c33d1d616d3a17445919950f882a7db8",
        "title": "登应天寺塔",
        "author": "潘阆",
        "content": "闲上应天寺裏塔，九层突兀入幽云。\n下窥已觉红尘别，低语犹疑碧落闻。\n秦望山高如髻簇，照湖水阔若瓯分。\n野人不管兴亡事，空凭危栏到日曛。",
        "dynasty": "宋",
        "collection_info": null
    },
    {
        "uuid": "358724b6c5c537e4f87e8ec1ad5828f1",
        "title": "泊禹祠",
        "author": "潘阆",
        "content": "禹庙高高万木齐，蟾蜍影裏月光低。\n山中不惯闻寒漏，一夜猿惊与鸟啼。",
        "dynasty": "宋",
        "collection_info": null
    },
    {
        "uuid": "9fb4403eb31d358c07f9eeaf69a55509",
        "title": "癸未岁秋七月祷禹庙",
        "author": "潘阆",
        "content": "万古稽山下，森森大禹祠。\n幽人来暗祷，灵魄望潜知。\n帝虑河频决，民忧业旋移。\n自惭无异策，载拜泪双垂。",
        "dynasty": "宋",
        "collection_info": null
    },
    {
        "uuid": "a38d8ce76327f39aace0244ea92c5a29",
        "title": "寄会稽仲休山人",
        "author": "潘阆",
        "content": "近携琴鹤游东越，曾接谈谐气味深。\n佛意已知师达了，儒书却为俗披寻。\n稽山有雪寒凝骨，鑑水无风冷彻心。\n别后相思向谁说，祗应霜鬓暗相侵。",
        "dynasty": "宋",
        "collection_info": null
    },
    {
        "uuid": "b8ecd2c15f2601de9a84a1f79c693612",
        "title": "题萧山祇园寺门",
        "author": "潘阆",
        "content": "门掩多年生绿苔，想师心地似寒灰。\n劳心扰扰休来此，我是閒人尚不开。",
        "dynasty": "宋",
        "collection_info": null
    },
    {
        "uuid": "89bc55e2d8dd2b14df6b3d8448191c18",
        "title": "送崇教大师惠思归山",
        "author": "潘阆",
        "content": "受知圣睠与谁同，师号封题寄梵宫。\n为谢国恩来阙下，又承天泽去山中。\n禅余静对江亭月，吟苦凉生海树风。\n若到赤城逢羽客，但言孤鹤在金笼。",
        "dynasty": "宋",
        "collection_info": null
    },
    {
        "uuid": "e66308cbe9c227d9c96b0886c195a68c",
        "title": "游当涂",
        "author": "潘阆",
        "content": "扁舟不復见袁宏，故垒犹连谢尚城。\n骑鲸仙子千年恨，化石佳人万古情。\n牛渚矶前浪如屋，区区名利与生轻。",
        "dynasty": "宋",
        "collection_info": null
    },
    {
        "uuid": "1df77625593006384be9b8cba131cff2",
        "title": "夏",
        "author": "潘阆",
        "content": "野花成子落，江燕引雏飞。\n暗草熏苔径，晴杨拂石矶。",
        "dynasty": "宋",
        "collection_info": null
    },
    {
        "uuid": "032bd1be4ccbbcba0caa571a4d368815",
        "title": "落花",
        "author": "潘阆",
        "content": "花残雨又风，飘紫復飘红。\n不到三春尽，都经数夜空。\n绕阑仍聚散，逐水尚西东。\n可惜多情蝶，徘徊晚照中。",
        "dynasty": "宋",
        "collection_info": null
    },
    {
        "uuid": "3d178e163190feb58470d9fcbe9f7cb8",
        "title": "游龙虎山赠天师  其一",
        "author": "潘阆",
        "content": "远挹高风自汉廷，老松犹带昔年青。\n留侯高卧衣冠冷，鼻祖重来印剑灵。\n鹤和猿吟清彻底，龙蟠虎踞翠为屏。\n真人一笑梅花发，三十六天春不扃。",
        "dynasty": "宋",
        "collection_info": null
    },
    {
        "uuid": "e538b503e0d7e952392c5c948708c1ef",
        "title": "游龙虎山赠天师  其二",
        "author": "潘阆",
        "content": "铁鞋踏破几山行，惟此山行越样清。\n顾我尘中一簪绂，任他世上几公卿。\n分安淡泊全真性，身厌轻肥已半生。\n汉鼎余丹今在否，愿须匕粒守三彭。",
        "dynasty": "宋",
        "collection_info": null
    },
    {
        "uuid": "c0d0ef98d92e62d9886853b9679aa0a4",
        "title": "句  其一",
        "author": "潘阆",
        "content": "何须三叫绝，已恨一声多。",
        "dynasty": "宋",
        "collection_info": null
    },
    {
        "uuid": "f79b85ed5b2e96443416100604e72563",
        "title": "句  其二",
        "author": "潘阆",
        "content": "莫嗟黑髮从头白，终见黄河到底清。",
        "dynasty": "宋",
        "collection_info": null
    },
    {
        "uuid": "47cc531050d2f6a7efa8afc914d23364",
        "title": "句  其三",
        "author": "潘阆",
        "content": "到底不能成一曲。",
        "dynasty": "宋",
        "collection_info": null
    },
    {
        "uuid": "2053ac83cfb3569284225baabe47a196",
        "title": "句  其四",
        "author": "潘阆",
        "content": "土床安睡稳，纸被转身鸣。",
        "dynasty": "宋",
        "collection_info": null
    },
    {
        "uuid": "339fabbec08e1590d5e9992b064680b5",
        "title": "句  其五",
        "author": "潘阆",
        "content": "滁上相逢俱禁烟。",
        "dynasty": "宋",
        "collection_info": null
    },
    {
        "uuid": "8f0f8c89244e6da1d21f9eeb522af310",
        "title": "句  其六",
        "author": "潘阆",
        "content": "窥鱼白鸟明残照，抱石幽云点半山。",
        "dynasty": "宋",
        "collection_info": null
    },
    {
        "uuid": "25a93c32ca86cd0c461d32905bc6b94e",
        "title": "句  其七",
        "author": "潘阆",
        "content": "归来遍检登科记，未见连年放弟兄。",
        "dynasty": "宋",
        "collection_info": null
    },
    {
        "uuid": "89139e6367393a36357a99e0a9f1e3e3",
        "title": "句  其八",
        "author": "潘阆",
        "content": "峡口闻猿夜。",
        "dynasty": "宋",
        "collection_info": null
    },
    {
        "uuid": "321138650c3861b51a6e942d5bfc6026",
        "title": "句  其九",
        "author": "潘阆",
        "content": "出秋霜，价钱可，赢得拨灰兼弄火，畅杀我。",
        "dynasty": "宋",
        "collection_info": null
    },
    {
        "uuid": "0ce73296c78d55651ce27ea18d475d9b",
        "title": "句  其一○",
        "author": "潘阆",
        "content": "散拽禅师来踘蹴，乱拖游女上秋千。",
        "dynasty": "宋",
        "collection_info": null
    },
    {
        "uuid": "75962c90b8ac85a1b4471a5d5ec2057c",
        "title": "目存  其一",
        "author": "潘阆",
        "content": "诗题：古意首句：妾有罗衣裳。",
        "dynasty": "宋",
        "collection_info": null
    },
    {
        "uuid": "fa3ec6b3170540156976340c4e239f8c",
        "title": "目存  其二",
        "author": "潘阆",
        "content": "诗题：渭上秋夕閒望首句：秋色满秦川。",
        "dynasty": "宋",
        "collection_info": null
    }
]