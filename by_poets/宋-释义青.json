[
    {
        "uuid": "b883c84992ae15e7bcf86779c8dffafe",
        "title": "第一青原阶级颂",
        "author": "释义青",
        "content": "无见顶露云攒急，劫外灵枝不带春。\n那边不坐空王殿，争肯耘田向日轮。",
        "dynasty": "宋",
        "collection_info": null
    },
    {
        "uuid": "91242771106a8881e27f86d540e74789",
        "title": "第二非但曹溪颂",
        "author": "释义青",
        "content": "白云藏王凤，红日照无寥。\n隐隐星攒处，无私镇九霄。",
        "dynasty": "宋",
        "collection_info": null
    },
    {
        "uuid": "97f917fc3862d0957f82903c032a20bc",
        "title": "第三云岩游山颂",
        "author": "释义青",
        "content": "大鹏无伴遇天池，师子将儿绝后随。\n昆崙触犯归行路，一吼吞云万像驰。",
        "dynasty": "宋",
        "collection_info": null
    },
    {
        "uuid": "89d66e51e3c81828d6112002eab6f57a",
        "title": "第四道吾深深颂",
        "author": "释义青",
        "content": "骊龙海卧瑞云高，四望归宗万派潮。\n木人来问西宫事，回惠东园一颗桃。",
        "dynasty": "宋",
        "collection_info": null
    },
    {
        "uuid": "f67eccd02a262e94947da28d050d85d1",
        "title": "第五岩参药山颂",
        "author": "释义青",
        "content": "行尽千山路转高，肯归方忆旧云房。\n贪寻古调单于曲，暨蹉胡家一韵长。",
        "dynasty": "宋",
        "collection_info": null
    },
    {
        "uuid": "381e6a476b360c5293ec899d9f9525e1",
        "title": "第六夹山船子颂",
        "author": "释义青",
        "content": "泛舟驾崄三十春，击处竿头活死人。\n夹岭桂分千古韵，朗江山翠万重新。",
        "dynasty": "宋",
        "collection_info": null
    },
    {
        "uuid": "6aa5b048e637aaf2f460b5c98e669428",
        "title": "第七我国宴然颂",
        "author": "释义青",
        "content": "兴亡云去舆云来，渠无国上绝尘埃。\n须弥顶上无根草，不受春风花自开。",
        "dynasty": "宋",
        "collection_info": null
    },
    {
        "uuid": "1dc871c94610d54f6101521a42a8975e",
        "title": "第八僧问石霜颂",
        "author": "释义青",
        "content": "三更月落两山明，古道程遥苔满生。\n金镇摇时无手犯，碧波心月兔常行。",
        "dynasty": "宋",
        "collection_info": null
    },
    {
        "uuid": "786171ef9a5def5d7e4255d524933d7f",
        "title": "第九洞山祖意颂",
        "author": "释义青",
        "content": "古源无水月何生，满岸西流一派分。\n葱岭罢询熊耳梦，雪庭休话少林春。",
        "dynasty": "宋",
        "collection_info": null
    },
    {
        "uuid": "8bf9deb7152b084beded5b20683e64d5",
        "title": "第十夹山答佛颂",
        "author": "释义青",
        "content": "亲言言处几人知，今古无俦类莫齐。\n玉马雪行归半夜，羚羊挂角月沉西。",
        "dynasty": "宋",
        "collection_info": null
    },
    {
        "uuid": "d9448257c0e376e84da32401e70da230",
        "title": "第十一万户俱开颂",
        "author": "释义青",
        "content": "古殿岩开月锁松，霜凝雪露韵无穷。\n星前人卧千峰室，佛祖无因识得渠。",
        "dynasty": "宋",
        "collection_info": null
    },
    {
        "uuid": "de6dd4fa2f6cba6d2c38afa8e75ba13f",
        "title": "第十二九峰丹青颂",
        "author": "释义青",
        "content": "荆山美玉卞人寻，至宝无瑕绝见因。\n铁牛带子踏沧海，撞月石龟长羽鳞。",
        "dynasty": "宋",
        "collection_info": null
    },
    {
        "uuid": "27a6fb2a8e068639cc317c1d0b99838f",
        "title": "第十三韶山是非颂",
        "author": "释义青",
        "content": "白云不到中峰顶，满目烟萝景象殊。\n一句曲寒千古调，万重青碧月来初。",
        "dynasty": "宋",
        "collection_info": null
    },
    {
        "uuid": "b6fbee40374054c55300076f063941f2",
        "title": "第十四粱山祖意颂",
        "author": "释义青",
        "content": "国令严严拟者危，毫釐才动铁轮随。\n心萌口应三千里，齿露言来苦怨谁。",
        "dynasty": "宋",
        "collection_info": null
    },
    {
        "uuid": "6572666eeee2f5aa550c40dbeade915c",
        "title": "第十五龙牙乌龟颂",
        "author": "释义青",
        "content": "石龟语话是谁闻，无耳髑髅夜听深。\n天晓便藏无影树，太阳虽照不能寻。",
        "dynasty": "宋",
        "collection_info": null
    },
    {
        "uuid": "4b19eab58dadb0c7d3be42745aebbd67",
        "title": "第十六灵云桃花顼",
        "author": "释义青",
        "content": "山前桃发故园春，花绽红枝省此身。\n证据谢君傍着力，笑颜虽展意生瞋。\n烟锁绿杨莺啭缓，雨侵石笋倚空邻。\n金乌放去无消息，木马嘶声过汉秦。",
        "dynasty": "宋",
        "collection_info": null
    },
    {
        "uuid": "c68a9c510623bc6e4649d55b02486b9c",
        "title": "第十七国师塔样颂",
        "author": "释义青",
        "content": "古塔涌圣迷，云笼龙凤失。\n香风半夜沉，实殿无知识。",
        "dynasty": "宋",
        "collection_info": null
    },
    {
        "uuid": "17254a40a4673e3bd8d83b65e5587533",
        "title": "第十八吸尽西江颂",
        "author": "释义青",
        "content": "父母旷来别，得奉当竭力。\n木人半夜言，莫使外人识。",
        "dynasty": "宋",
        "collection_info": null
    },
    {
        "uuid": "ce1faf120def356c06d04f54158ee687",
        "title": "第十九僧问长沙颂",
        "author": "释义青",
        "content": "苔殿重重紫气深，星分辰位正干坤。\n金轮不御阎浮境，岂并诸侯宝印尊。",
        "dynasty": "宋",
        "collection_info": null
    },
    {
        "uuid": "fdfad9212f3381e672acda22b1e9a047",
        "title": "第二十云岩南泉颂",
        "author": "释义青",
        "content": "金刚际下古髑髅，几被人踏血溅空。\n明月任从君自掬，寒松那弃白云封。",
        "dynasty": "宋",
        "collection_info": null
    },
    {
        "uuid": "08616fbc7af9fa64a33ee101fda5c278",
        "title": "第二十一赵州吃茶颂",
        "author": "释义青",
        "content": "见僧便问曾到否，有言曾到不曾来。\n留坐吃茶珍重去，青烟暗换绿纹苔。",
        "dynasty": "宋",
        "collection_info": null
    },
    {
        "uuid": "1b8ffa4fad76a42e2c872c5a78e21eaf",
        "title": "第二十二大随乌龟颂",
        "author": "释义青",
        "content": "一家有事百家忙，春暖才回草自长。\n东岭月分西涧水，菊残犹自候重阳。",
        "dynasty": "宋",
        "collection_info": null
    },
    {
        "uuid": "14f282f944f7cd9ada38e4d1ada0aee9",
        "title": "第二十三南泉斩猫颂",
        "author": "释义青",
        "content": "临险推人事要知，求财先自露针锥。\n钓鱼尽说谙风势，及至风来波路迷。\n潦倒赵州虽好手，钟鸣斋后赴来迟。\n要知大像嘉州路，铁牛镇断陕关西。",
        "dynasty": "宋",
        "collection_info": null
    },
    {
        "uuid": "15048f58fd6084d95a08b4d65d0e6e80",
        "title": "第二十四云居居山颂",
        "author": "释义青",
        "content": "突屼嵯峨万仞横，四边无路不通行。\n自古两轮光不到，夜深王老人西岑。",
        "dynasty": "宋",
        "collection_info": null
    },
    {
        "uuid": "02bfa1196650659e8c5d7a65d81b2838",
        "title": "第二十五丹霞烧佛颂",
        "author": "释义青",
        "content": "古岩苔闭冷侵扉，飞者惊危走者迷。\n夜深寒热汀洲火，失晓渔家辄自疑。",
        "dynasty": "宋",
        "collection_info": null
    },
    {
        "uuid": "1bb192d052f5d471ac9e27b66d4a685d",
        "title": "第二十六鷄栖凤巢颂",
        "author": "释义青",
        "content": "无伴石人衣入山，云笼红顶绿衣寒。\n喝开劫兆三峰顶，捧出金栏对日看。",
        "dynasty": "宋",
        "collection_info": null
    },
    {
        "uuid": "fb6072d7def93dd3e0bdcd041a2dde83",
        "title": "第二十七疏山答佛颂",
        "author": "释义青",
        "content": "养子方知在仁慈，亲言无味外人疑。\n欲穷沧浪深深处，听取渔家辄莫迷。",
        "dynasty": "宋",
        "collection_info": null
    },
    {
        "uuid": "fc1ffe18f86be0770db80afd97824a44",
        "title": "第二十八归根得旨颂",
        "author": "释义青",
        "content": "家破人亡何所依，无心无绪话求归。\n十年忘尽来时路，暂忆些儿总不知。",
        "dynasty": "宋",
        "collection_info": null
    },
    {
        "uuid": "10af8d397313729d67a640e372f57787",
        "title": "第二十九问夹山境颂",
        "author": "释义青",
        "content": "月皎青松鹤梦长，碧云丹桂挂羚羊。\n严高碧仞千峰雪，石笋生条半夜霜。",
        "dynasty": "宋",
        "collection_info": null
    },
    {
        "uuid": "cd2a63733fb6295727c9fc1d4be8f8c6",
        "title": "第三十曹山出世颂",
        "author": "释义青",
        "content": "月隐青山瑞气高，梧藏丹凤觑无寥。\n无端石马潭中过，惊起泥龙之海潮。",
        "dynasty": "宋",
        "collection_info": null
    },
    {
        "uuid": "4367ec0041868a97d685206510484496",
        "title": "第三十一无隐身处颂",
        "author": "释义青",
        "content": "苔殿烟收紫气旋，拱班宸幄退尧年。\n凤楼不宿桃源客，岂并金光瞩汉天。",
        "dynasty": "宋",
        "collection_info": null
    },
    {
        "uuid": "2087a7755c2f4b6a3c83e1628c85802a",
        "title": "第三十二风穴古曲颂",
        "author": "释义青",
        "content": "古岩月色锁重云，枯木迎芳晓带春。\n昨夜星河转南斗，金鸟随凤过天轮。",
        "dynasty": "宋",
        "collection_info": null
    },
    {
        "uuid": "f74465e6865216972c0d4510eb2d7786",
        "title": "第三十三投子劫火颂",
        "author": "释义青",
        "content": "天地为炉万物焦，石人驾浪渡云霄。\n风生半夜霜残重，月落水寒碧鬓凋。",
        "dynasty": "宋",
        "collection_info": null
    },
    {
        "uuid": "4acbb7d9e81e49c70afcb13487be0a08",
        "title": "第三十四米胡间悟颂",
        "author": "释义青",
        "content": "碧岫峰头借问人，指山穷处未安身。\n虽然免得重阳令，争似灵苗不犯春。",
        "dynasty": "宋",
        "collection_info": null
    },
    {
        "uuid": "68f0a0f51391edf7571baf4e4abb2870",
        "title": "第三十五镜清有言颂",
        "author": "释义青",
        "content": "寻常爱客恨无来，及至人来懒话陪。\n空卧早知眠不当，虚劳红焰落寒灰。",
        "dynasty": "宋",
        "collection_info": null
    },
    {
        "uuid": "b022509863c859e7b8961e17f7a8a561",
        "title": "第三十六云门明教颂",
        "author": "释义青",
        "content": "等闲垂借问端由，不负平生尽吐酬。\n竭力为人须是彻，方知茶味解人愁。",
        "dynasty": "宋",
        "collection_info": null
    },
    {
        "uuid": "7aefabe46b4f216279ee3ddf44c4fdc4",
        "title": "第三十七云居六户颂",
        "author": "释义青",
        "content": "春到石人视远山，莺啼花木碧波闲。\n须知云外岩松瑞，千古迎风任岁寒。",
        "dynasty": "宋",
        "collection_info": null
    },
    {
        "uuid": "515c1e2c904a6a7259809e9675d10bc4",
        "title": "第三十八风穴黄龙颂",
        "author": "释义青",
        "content": "无价明珠暗处悬，夜深将把木人穿。\n谁知却被泥牛见，吞入红霞碧浪渊。",
        "dynasty": "宋",
        "collection_info": null
    },
    {
        "uuid": "0f5e50b7e5771e78a0a0ebff373c7e41",
        "title": "第三十九雪峰南际颂",
        "author": "释义青",
        "content": "送客随家丰俭施，尽情为饯免生疑。\n却蒙惠重过相赠，敛手遥别向暮归。",
        "dynasty": "宋",
        "collection_info": null
    },
    {
        "uuid": "e7bf81a9bb3e68f4b5510b009c70cf56",
        "title": "第四十大士不起颂",
        "author": "释义青",
        "content": "梁国令他魏国愁，渡江投水暗随流。\n虽然寸土居无动，争奈双林树半秋。",
        "dynasty": "宋",
        "collection_info": null
    },
    {
        "uuid": "f06f5e83750d18fc0de76572ce00cf3d",
        "title": "第四十一首山亲切颂",
        "author": "释义青",
        "content": "日暮阴云郊野深，重阳到后菊花新。\n不因西峤残冰尽，争得东山一带春。",
        "dynasty": "宋",
        "collection_info": null
    },
    {
        "uuid": "dcad75fd3b9b05e1d4324905288e8096",
        "title": "第四十二云门餬饼颂",
        "author": "释义青",
        "content": "祖佛超谈问作家，困来宜吃建溪茶。\n重阳日近开金菊，深水鱼行暗动沙。",
        "dynasty": "宋",
        "collection_info": null
    },
    {
        "uuid": "31c30c9f9148de2790a41020467c56e4",
        "title": "第四十三亲传底事颂",
        "author": "释义青",
        "content": "亲伸端的向君言，莫比流沙少室传。\n昨夜雁迴双岭后，谢家人立月明前。",
        "dynasty": "宋",
        "collection_info": null
    },
    {
        "uuid": "3c1cef1868aea9caf51d43ecfe7cc63e",
        "title": "第四十四板齿生毛颂",
        "author": "释义青",
        "content": "九年少室自虚淹，争似当头一句传。\n板齿生毛犹可事，石人踏破谢家舡。",
        "dynasty": "宋",
        "collection_info": null
    },
    {
        "uuid": "99251117c442875fa6a2e8b67b817505",
        "title": "第四十五问法身宝颂",
        "author": "释义青",
        "content": "松生岩畔鹤停稳，凤出丹山鸾并群。\n面壁尚亏庵外事，净名何苦太言论。",
        "dynasty": "宋",
        "collection_info": null
    },
    {
        "uuid": "c4b4e49a8a1a105bdd932e4dc86b3c79",
        "title": "第四十六日裏看山颂",
        "author": "释义青",
        "content": "坦然曾问老师安，争似韶阳一句传。\n日裏华山仙掌露，夜深猿叫月当轩。",
        "dynasty": "宋",
        "collection_info": null
    },
    {
        "uuid": "10516f3e1ebf63cb1c3818949935a6b4",
        "title": "第四十七龙宿凤巢颂",
        "author": "释义青",
        "content": "相逢借问众僧糜，莫比庵围香饭施。\n紫气夜随丹凤转，金龙晓缠月中枝。",
        "dynasty": "宋",
        "collection_info": null
    },
    {
        "uuid": "5a4499b7c9af081784a1ee81e2b77ad9",
        "title": "第四十八巴陵鷄鸭颂",
        "author": "释义青",
        "content": "同别祖意问端由，便将元价与他酬。\n丝纶夜静人垂钓，晓得金乌带月收。",
        "dynasty": "宋",
        "collection_info": null
    },
    {
        "uuid": "f68276565288c0bf25d02ac7af62c38a",
        "title": "第四十九投子凡圣颂",
        "author": "释义青",
        "content": "水出昆崙浪接天，天高地下秀林峦。\n禅床略下云山断，凡圣无踪海岳寒。",
        "dynasty": "宋",
        "collection_info": null
    },
    {
        "uuid": "8e4acdaad031174e5ab6fe058d09327c",
        "title": "第五十问赵州道颂",
        "author": "释义青",
        "content": "知道还他潦倒翁，亲言相指自匆匆。\n关山路远重须去，一径长途君任通。",
        "dynasty": "宋",
        "collection_info": null
    },
    {
        "uuid": "b0962253bed5f160da411ada23fd315a",
        "title": "第五十一仰山山河颂",
        "author": "释义青",
        "content": "一句称提万象分，摩竭空自掩重门。\n当初衲子微开眼，插筯炉边当火焚。",
        "dynasty": "宋",
        "collection_info": null
    },
    {
        "uuid": "b80996af0ec8ea36997163f9ef92a08b",
        "title": "第五十二首山菩提颂",
        "author": "释义青",
        "content": "问路穷途拟进程，绿杨莺语送行人。\n牌标五里向君说，莫道当年不指陈。",
        "dynasty": "宋",
        "collection_info": null
    },
    {
        "uuid": "341c4eb3ab382422f45a58438a575b2f",
        "title": "第五十三岩头片帆颂",
        "author": "释义青",
        "content": "云暗西岩东岭明，汀洲南面起笛声。\n天光睡重和衣润，莺啭高枝柳带春。",
        "dynasty": "宋",
        "collection_info": null
    },
    {
        "uuid": "d40872c5890601f9dc88a581e233d484",
        "title": "第五十四风穴麈鹿颂",
        "author": "释义青",
        "content": "禁殿重闱视听危，侧思偏立绛纶垂。\n汉乡云断汀洲迥，岭暮猿啼孤月随。",
        "dynasty": "宋",
        "collection_info": null
    },
    {
        "uuid": "e843ded9753dd30708e3426cc9d06a37",
        "title": "第五十五投子三身颂",
        "author": "释义青",
        "content": "三身说法问端由，弹指轻轻海岳收。\n金锁塔开红日像，夜深人笑碧峰头。",
        "dynasty": "宋",
        "collection_info": null
    },
    {
        "uuid": "7fbe3d42ede0f9f15ca4fece43159d4c",
        "title": "第五十六曹溪意旨颂",
        "author": "释义青",
        "content": "重峰层仞插寒空，塔锁深云势莫穷。\n千古松声来有韵，万年溪水去无踪。",
        "dynasty": "宋",
        "collection_info": null
    },
    {
        "uuid": "fb42117495545b5e3a84991b77d83d26",
        "title": "第五十七雪峰长蕖颂",
        "author": "释义青",
        "content": "雪峤层层翠锁深，风生寒岫结重云。\n夜来丹凤冲霄汉，听晓樵人逐雁群。",
        "dynasty": "宋",
        "collection_info": null
    },
    {
        "uuid": "f00324438ae4391b301714e918de1f3a",
        "title": "第五十八广教冀州颂",
        "author": "释义青",
        "content": "禁幄重闱苔藓深，金铃不动侍无人。\n谁携班杖来相问，报说东园麦拢青。",
        "dynasty": "宋",
        "collection_info": null
    },
    {
        "uuid": "cacf7e15be05323beff584e806fe159f",
        "title": "第五十九风穴皮裘颂",
        "author": "释义青",
        "content": "亲切曾伸问老翁，东山歌唱北山吟。\n弄潮须是江吴客，别语还他汉地人。",
        "dynasty": "宋",
        "collection_info": null
    },
    {
        "uuid": "2fbea9a021c67d323bfe222877baee05",
        "title": "第六十僧问首山颂",
        "author": "释义青",
        "content": "未语难明迷悟情，发言方表赤心人。\n只知进步求名玉，争信灵苗不受春。",
        "dynasty": "宋",
        "collection_info": null
    },
    {
        "uuid": "01eeb107c951facf8b6e814c0055b332",
        "title": "第六十一首山此经颂",
        "author": "释义青",
        "content": "水出昆崙山起云，钓人樵父昧来因。\n只知洪浪岩峦阔，不肯抛丝弃斧声。",
        "dynasty": "宋",
        "collection_info": null
    },
    {
        "uuid": "ee37bd54abf495cea210df1b1f6eb3e3",
        "title": "第六十二赵横高坡颂",
        "author": "释义青",
        "content": "江山历尽几施功，方得逢人话昔同。\n春到洞庭无壁岸，鸟啼西岭月生东。",
        "dynasty": "宋",
        "collection_info": null
    },
    {
        "uuid": "cfa1771c6194b8dc336b2055b645d550",
        "title": "第六十三九峰龟毛颂",
        "author": "释义青",
        "content": "等闲不语未逢人，语便伤直似太亲。\n不顾火中鸾凤息，惊他石虎暗生嗔。",
        "dynasty": "宋",
        "collection_info": null
    },
    {
        "uuid": "4e590af86998620bb9b6ef5c101f8ca4",
        "title": "第六十四临济吹毛颂",
        "author": "释义青",
        "content": "剑藏匣冷逼人寒，拟问栖迟过岭南。\n更欲进前求退后，悲风千古遶溪潭。",
        "dynasty": "宋",
        "collection_info": null
    },
    {
        "uuid": "42a536029ec112a17423ea978787ac79",
        "title": "第六十五大随证龟颂",
        "author": "释义青",
        "content": "六耳同谋事可成，直言方表赤心人。\n室中灯焰谁来拨，白髮童儿两鬓新。",
        "dynasty": "宋",
        "collection_info": null
    },
    {
        "uuid": "4b8bd1255a86b9d7deef18295574cd04",
        "title": "第六十六瑞岩不出颂",
        "author": "释义青",
        "content": "贵异天然应有时，六宫春苑少相随。\n星攒半夜天轮迥，烛晓东闱帘静垂。",
        "dynasty": "宋",
        "collection_info": null
    },
    {
        "uuid": "fd277b2321642ac783e56756ed82e636",
        "title": "第六十七文殊成劳颂",
        "author": "释义青",
        "content": "驰书纔去返匆匆，一足垂酬继后踪。\n坐久成劳谁委悉，红炉点雪自相通。",
        "dynasty": "宋",
        "collection_info": null
    },
    {
        "uuid": "206618bff876be1291efc8ba0526b0ff",
        "title": "第六十八蓝市鄽颂",
        "author": "释义青",
        "content": "日出升空高下周，昆崙源派入川流。\n春山云逗风无尽，雁去迴南天地秋。",
        "dynasty": "宋",
        "collection_info": null
    },
    {
        "uuid": "53ccc76e38b8f919951d3afcc1d2b567",
        "title": "第六十九洛浦藏教颂",
        "author": "释义青",
        "content": "毕钵岩花晓带春，香风时结鹫峰层。\n须知玉像缾中塔，别有辉天鑑地灯。",
        "dynasty": "宋",
        "collection_info": null
    },
    {
        "uuid": "69a340736fc6f58fba1e3fe26b153c28",
        "title": "第七十一芭蕉好恶颂",
        "author": "释义青",
        "content": "无正文。",
        "dynasty": "宋",
        "collection_info": null
    },
    {
        "uuid": "0b773343edce766fe2c2a9a6290b1337",
        "title": "第七十二天彭当户颂",
        "author": "释义青",
        "content": "白云时映旧山青，竹锁薄烟露几茎。\n虚室夜寒秋月迥，雁回遥听可三更。",
        "dynasty": "宋",
        "collection_info": null
    },
    {
        "uuid": "27afa050299bc92a2a43ead5f1ca30a6",
        "title": "第七十三禾山打鼓颂",
        "author": "释义青",
        "content": "布毛拈起费人言，争似禾山一句传。\n打鼓一声喧宇宙，冰寒千丈忽生莲。",
        "dynasty": "宋",
        "collection_info": null
    },
    {
        "uuid": "1ce11d7b0ab924e28e3af5d4f153f2f0",
        "title": "第七十四黄连声前颂",
        "author": "释义青",
        "content": "空劫前时旷路闲，声前无句信入难。\n欲穷沧浪白云曲，且看石人露半颜。",
        "dynasty": "宋",
        "collection_info": null
    },
    {
        "uuid": "539597e00a5de685211d66b4f399c522",
        "title": "第七十五资福圆相颂",
        "author": "释义青",
        "content": "一曲两曲深夜弹，松风和雨遇前山。\n可怜卞玉离荆岫，谁是知音却取还。",
        "dynasty": "宋",
        "collection_info": null
    },
    {
        "uuid": "e185909bb0b6ccea43533a01083d4c71",
        "title": "第七十六崇福宽廓颂",
        "author": "释义青",
        "content": "宽廓言时不犯舌，清风高韵碧云斜。\n石人贪话西峰事，不觉东岩起雾遮。",
        "dynasty": "宋",
        "collection_info": null
    },
    {
        "uuid": "c28a2223e420bc840a6f38a6a7f3db28",
        "title": "第七十七梁山道场颂",
        "author": "释义青",
        "content": "路穷岸仞问山翁，别指岩西岭近东。\n拟进雾垂岚色重，回头顶见太阳红。",
        "dynasty": "宋",
        "collection_info": null
    },
    {
        "uuid": "2e596554b480b52360748a0c7265c0a2",
        "title": "第七十八百丈奇特颂",
        "author": "释义青",
        "content": "巍巍峭迥出云霄，顶锁水寒势外遥。\n坐观四望烟笼处，一带青山万水潮。",
        "dynasty": "宋",
        "collection_info": null
    },
    {
        "uuid": "792f939b75dd7bc9be6097c2f2d010dc",
        "title": "第七十九历村煎茶颂",
        "author": "释义青",
        "content": "煎茶未了人来问，拈起茶匙呈似他。\n当初若遇收燕手，性命难存争奈何。",
        "dynasty": "宋",
        "collection_info": null
    },
    {
        "uuid": "565a4c368ab285700d7561f82ec18ef2",
        "title": "第八十文殊九曲颂",
        "author": "释义青",
        "content": "问法穷因归何处，黄河透过碧波澜。\n须知云外千峰上，别有灵松带露寒。",
        "dynasty": "宋",
        "collection_info": null
    },
    {
        "uuid": "8ac00553414e70e46f196d368dc3aa6b",
        "title": "第八十一雪峰典座颂",
        "author": "释义青",
        "content": "满钵盛来一物无，岂同香积变珍苏。\n日月并轮长不照，木人舞袖向红炉。",
        "dynasty": "宋",
        "collection_info": null
    },
    {
        "uuid": "df9c6670b5311df9a32e84f2409d995a",
        "title": "第八十二德山上堂颂",
        "author": "释义青",
        "content": "金轮微动吼干坤，稍逆金躯草卧身。\n更欲发言来拟问，悲风吹尽四绝邻。",
        "dynasty": "宋",
        "collection_info": null
    },
    {
        "uuid": "4c10e503722558333d723e5b60f93006",
        "title": "第八十三兴化军旗颂",
        "author": "释义青",
        "content": "离城别阁暗愁时，月落星分信马蹄。\n风扫晓霜林木迥，夜深汀岸火生微。",
        "dynasty": "宋",
        "collection_info": null
    },
    {
        "uuid": "1495998bda7f82d10260cd73bc2f9532",
        "title": "第八十四长庆不疑颂",
        "author": "释义青",
        "content": "展手之时万仞摧，枯河无水月无来。\n若疑别问庞居士，石女黄梅谁共陪。",
        "dynasty": "宋",
        "collection_info": null
    },
    {
        "uuid": "c6bd99a55528a14b806393437f0254b9",
        "title": "第八十五洞山茎茆颂",
        "author": "释义青",
        "content": "野火烧时越转新，至今烟焰雨难霖。\n旱地红莲遮日月，无根树长翠成阴。",
        "dynasty": "宋",
        "collection_info": null
    },
    {
        "uuid": "90d44f261cde95b615742f91fd3d4330",
        "title": "第八十六国师侍者颂",
        "author": "释义青",
        "content": "国师唤侍者，重言不当吃。\n他耳又不聋，自又无处雪。",
        "dynasty": "宋",
        "collection_info": null
    },
    {
        "uuid": "8440398f9ff3fa1a0b3033fdd8dc94f1",
        "title": "第八十七幽栖上堂颂",
        "author": "释义青",
        "content": "蓦路相逢借问由，寸心莫便与他酬。\n虽然重担教人待，终是惭颜暗地羞。",
        "dynasty": "宋",
        "collection_info": null
    },
    {
        "uuid": "dbd30fcff9dec89d64dbc8b7bb4f8e98",
        "title": "第八十八答麻三斤颂",
        "author": "释义青",
        "content": "三年一闰大家知，也有颟顸不记时。\n昨夜雁迥沙塞冷，严风吹绽月中枝。",
        "dynasty": "宋",
        "collection_info": null
    },
    {
        "uuid": "7756df5dd77f50e838ef6d7ad22150e8",
        "title": "第八十九北斗藏身颂",
        "author": "释义青",
        "content": "南岳峰高北岳低，行人泣泪两迟疑。\n火星昨夜移牛斗，照见西瞿人不知。",
        "dynasty": "宋",
        "collection_info": null
    },
    {
        "uuid": "26ed83aa865657c157aa76a93ba1b004",
        "title": "第九十凤楼前颂",
        "author": "释义青",
        "content": "深宫禁殿隔重闱，帘静檐楹紫气垂。\n苔地不通朝请近，家人指路莫迟疑。",
        "dynasty": "宋",
        "collection_info": null
    },
    {
        "uuid": "7a20a706035fdf3ee14b792c4e3b6e45",
        "title": "第九十一仰山插锹颂",
        "author": "释义青",
        "content": "沩山问处少知音，插地酬时佛祖沉。\n踏倒玄沙傍不肯，免教苍翠带春深。",
        "dynasty": "宋",
        "collection_info": null
    },
    {
        "uuid": "a38ab683666763a6b37ee6e8a6b4b075",
        "title": "第九十二法眼慧超颂",
        "author": "释义青",
        "content": "巇崄行时问路难，有人相指北村南。\n长安无限人来往，几个无铃遇得关。",
        "dynasty": "宋",
        "collection_info": null
    },
    {
        "uuid": "0aafa94c7b18c7a58ff06b569a29d50c",
        "title": "第九十三赵州勘婆颂",
        "author": "释义青",
        "content": "灵龟未兆无凶吉，变动临时在卜人。\n路头问破谁人委，王老东村努目嗔。",
        "dynasty": "宋",
        "collection_info": null
    },
    {
        "uuid": "0e68fcba0c6b35a3dface26e6bcb8d5a",
        "title": "第九十四多子塔前颂",
        "author": "释义青",
        "content": "于道无所证，方通万法路。\n或明或暗行，不慎亦不护。\n月来松色寒，云去青山露。\n今古天台桥，几人能得度。",
        "dynasty": "宋",
        "collection_info": null
    },
    {
        "uuid": "33ce36ffc96c6a41ed485fc02c662944",
        "title": "第九十五大阳玄旨颂",
        "author": "释义青",
        "content": "轻轻人问玄中旨，便吐肝肠说与他。\n木人暗皱双眉处，石女多言争奈何。",
        "dynasty": "宋",
        "collection_info": null
    },
    {
        "uuid": "ce3a4940af2c382190debfe50f502bfd",
        "title": "第九十六德山上堂颂",
        "author": "释义青",
        "content": "双盲入暗路崎岖，日落栖芦暂得苏。\n争似石人眠半夜，免教舜让守休居。\n须知花绽非干木，无脚行时早触途。\n昨朝风起长安道，元是昆崙进国图。",
        "dynasty": "宋",
        "collection_info": null
    },
    {
        "uuid": "fa46074fd81729586b0a787ef24c8336",
        "title": "第九十七投子月圆颂",
        "author": "释义青",
        "content": "圆缺曾伸问老翁，石龟衔子引清风。\n昨朝木马潭中过，踏出金乌半夜红。",
        "dynasty": "宋",
        "collection_info": null
    },
    {
        "uuid": "b4638fb2f8826f3d2f35672583ba4bdd",
        "title": "第九十八芭蕉拄杖颂",
        "author": "释义青",
        "content": "有无今古两重关，正眼禅人过者难。\n欲通大道长安路，莫听昆崙叙往还。",
        "dynasty": "宋",
        "collection_info": null
    },
    {
        "uuid": "f57b00f7fd493f1f292d4a86daa1d489",
        "title": "第九十九浮山绣毬颂",
        "author": "释义青",
        "content": "月裏无根草，山前枯木花。\n雁迴沙塞后，砧杵落谁家。",
        "dynasty": "宋",
        "collection_info": null
    },
    {
        "uuid": "0fb151ed149b8ce8be9a032fc5d31ca3",
        "title": "第一百浮山骨堆颂",
        "author": "释义青",
        "content": "嫩草疏斜径，山泉带碧流。\n文曾要渭水，列士耻庄周。",
        "dynasty": "宋",
        "collection_info": null
    },
    {
        "uuid": "712f117792419a7eedfceb0417a1e539",
        "title": "五位颂  其一",
        "author": "释义青",
        "content": "正中偏，星河横转月明前。\n彩气夜变天未晓，隐隐俱彰暗裏圆。",
        "dynasty": "宋",
        "collection_info": null
    },
    {
        "uuid": "f2dc72fe1eec16df3c41fdc93de02325",
        "title": "五位颂  其二",
        "author": "释义青",
        "content": "偏中正，夜半天明羞自影。\n朦朦雾色辨何分，混然不落秦时镜。",
        "dynasty": "宋",
        "collection_info": null
    },
    {
        "uuid": "6fa1b29919ad8b7d5ef8122ab8d6a2d7",
        "title": "五位颂  其三",
        "author": "释义青",
        "content": "正中来，火裏金鷄坐凤台。\n玄路倚空通脉上，披云乌道出尘埃。",
        "dynasty": "宋",
        "collection_info": null
    },
    {
        "uuid": "225be125a3e67af3d1869ae6afe9aa79",
        "title": "五位颂  其四",
        "author": "释义青",
        "content": "兼中至，雪刃笼身不回避。\n天然猛将两不伤，暗裏全施善周备。",
        "dynasty": "宋",
        "collection_info": null
    },
    {
        "uuid": "7737adfc283c41f842d4d2d9234e8c00",
        "title": "五位颂  其五",
        "author": "释义青",
        "content": "兼中到，解走之人不触道。\n一般拈掇与君殊，不落是非方始妙。",
        "dynasty": "宋",
        "collection_info": null
    }
]