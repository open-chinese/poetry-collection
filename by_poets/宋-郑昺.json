[
    {
        "uuid": "ea2052d974d3e28edceb096bfecc7bd1",
        "title": "题阎立本十八学士图",
        "author": "郑昺",
        "content": "阎公十八学士图，当时妙笔分锱铢。\n惜哉名姓不题别，但可以意推形模。\n十二匹马一匹馿，五士无马应直庐。\n五鞍施狨乃禁从，长孙房杜王魏徒。\n一人醉起小史扶，一人欠伸若挽弧。\n一人观鹅凭栏立，一人运笔无乃虞。\n树下乐工鸣瑟竽，八士环列按四隅。\n笑谈散漫若饮彻，盘盂杯勺一物无。\n坐中题笔清而癯，似是率更閒论书。\n其中一着道士服，又一道士倚枯株。\n三人傍树各相语，一人繫带行徐徐。\n后有一人丰而鬍，独吟芭蕉立踟蹰。\n一时登瀛客若是，贞观治效真不诬。\n书林我曾昔曳裾，三局腕脱几百儒。\n雄文大笔亦何有，餐钱但日靡公厨。\n邦家治乱一无补，正论出口遭非辜。\n时危玉石一焚扫，览画思古为嗟吁。",
        "dynasty": "宋",
        "collection_info": null
    }
]