[
    {
        "uuid": "e5b67ca1c3687604f0c03ebf657eeb48",
        "title": "西江月 檐雨轻敲夜夜",
        "author": "曾揆",
        "content": "檐雨轻敲夜夜，墙云低度朝朝。\n日长天气已无聊。\n何况洞房人悄。\n眉共新荷不展，心随垂柳频摇。\n午眠仿佛见金翘。\n惊觉数声啼鸟。",
        "dynasty": "宋",
        "collection_info": null
    },
    {
        "uuid": "9cd97d537e755a12801408330ff97ce9",
        "title": "谒金门 山衔日",
        "author": "曾揆",
        "content": "山衔日。\n泪洒西风独立。\n一叶扁舟流水急。\n转头无处觅。\n去则而今已去，忆则如何不忆。\n明日到家应记得。\n寄书回雁翼。",
        "dynasty": "宋",
        "collection_info": null
    },
    {
        "uuid": "d605ad7d7c0f369e41080350c49cb7a0",
        "title": "谒金门 深院寂",
        "author": "曾揆",
        "content": "深院寂。\n一点春灯衔壁。\n空说销愁须酒力。\n病多禁未得。\n遥望西楼咫尺。\n争信今宵思忆。\n伴我枕头双泪湿。\n梧桐秋雨滴。",
        "dynasty": "宋",
        "collection_info": null
    },
    {
        "uuid": "2728d5e4e6de69337a1a17a09e9ef8e8",
        "title": "眼儿媚 芙蓉帐冷翠衾单",
        "author": "曾揆",
        "content": "芙蓉帐冷翠衾单。\n魂梦几曾闲。\n怎禁未许，茫茫烟水，叠叠云山。\n去时频把归期约，远不过春残。\n而今已是，荷花开了，犹倚栏干。",
        "dynasty": "宋",
        "collection_info": null
    },
    {
        "uuid": "90ffaaad411a0e7d2d40555445b0aea8",
        "title": "南柯子・南歌子 桐叶凉生夜",
        "author": "曾揆",
        "content": "桐叶凉生夜，藕花香满时。\n几多离思有谁知。\n遥望盈盈一水、抵天涯。\n雨洒征衣泪，月颦分镜眉。\n相逢又是隔年期。\n不似画桥归燕、解于飞。",
        "dynasty": "宋",
        "collection_info": null
    },
    {
        "uuid": "4efcf8ae11d507c33266db1c66742617",
        "title": "题资福院平绿轩",
        "author": "曾揆",
        "content": "终日劳劳雁鹜行，偶然来访赞公房。\n扶疏草木四围合，萦绕溪流一带长。\n倚槛岂能成杰句，把杯多是说名方。\n问师乞取安心法，宴坐蒲团对佛香。",
        "dynasty": "宋",
        "collection_info": null
    }
]