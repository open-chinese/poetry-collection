[
    {
        "uuid": "d2809228e67b264537decfc641bb4e6c",
        "title": "读邈上人翠微集",
        "author": "郑亿年",
        "content": "几年祠馆乐安闲，诗笔无闻老思悭。\n谩把清篇遮病眼，每逢妙语解愁颜。\n定知道行超尘外，不使才名落世间。\n从此丛林推绝唱，未应后学便相班。",
        "dynasty": "宋",
        "collection_info": null
    },
    {
        "uuid": "e0b9b91f9953d4af3850323319226fb0",
        "title": "和孙大夫赠开江沈察判",
        "author": "郑亿年",
        "content": "缔构拥苍岑，空林一径深。\n岚蒸四壁润，云鏁半窗阴。\n都寂世尘影，但清天籁音。\n若教支遁买，应倍沃洲金。",
        "dynasty": "宋",
        "collection_info": null
    },
    {
        "uuid": "8a7a8af8e0a3a683042f010ae3c1a9bd",
        "title": "送知县赵通直  其一",
        "author": "郑亿年",
        "content": "仁政三年有始终，阳关声彻去匆匆。\n森严治已冰霜比，慈爱临民父母同。\n解印远瞻京阙路，挂帆高飐楚天风。\n不须更问昆山事，已有歌谣达帝聪。",
        "dynasty": "宋",
        "collection_info": null
    },
    {
        "uuid": "ea20b9309a6ba7f7e6c2faac145c3048",
        "title": "送知县赵通直  其二",
        "author": "郑亿年",
        "content": "大门治邑岁年深，诒厥孙谋又到今。\n遗爱联绵民结恋，归途迢递柳垂阴。\n九茎芝草曾呈瑞，幷蔕荷花已赏心。\n或会朝廷求政绩，何妨袖出野人吟。",
        "dynasty": "宋",
        "collection_info": null
    },
    {
        "uuid": "b2cd7a3eeaf5736ead80008c508a90a7",
        "title": "句",
        "author": "郑亿年",
        "content": "人逢岁稔家余粟，地近岭南冬不冰。",
        "dynasty": "宋",
        "collection_info": null
    }
]