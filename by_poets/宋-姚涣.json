[
    {
        "title": "送钤辖馆使王公",
        "author": "姚涣",
        "content": "家传勋力世能贤，四载坤维领帅权。\n南诏酋豪弥款附，西州士庶頼蕃宣。\n输忠感慨由诚府，接下恩勤自意筌。\n月夕过从多命席，花时酬唱旋成编。\n雅歌余暇军容肃，陟状升闻帝愿延。\n驰驿遽趋三召节，执圭俄觐九重天。\n汉廷仪卫咸祗若，蜀郡朋僚共黯然。\n赐封定应留晷刻，畴庸当便进班联。\n圣神倚注期蕃锡，宥密崇高待九迁。\n下客尘劳遇知己，愿言攀附跂英躔。",
        "dynasty": "宋",
        "collection_info": null
    }
]