[
    {
        "uuid": "7e73a8dcfbed91dc82c30ca95a4abee9",
        "title": "白髪",
        "author": "傅梦得",
        "content": "勋业未能成，青铜照眼明。\n星霜惊入鬓，天地觉无情。\n纔近半百岁，渐生三两茎。\n儿童劝休镊，浪得老成名。",
        "dynasty": "宋",
        "collection_info": null
    },
    {
        "uuid": "1f8c115aac91c65bafa04a9ac1c21476",
        "title": "赠澄鑑",
        "author": "傅梦得",
        "content": "一见便忘形，生涯画作屏。\n心和秋水澈，眼带古铜青。\n客裏江湖阔，人间笔砚灵。\n他年重会面，我亦鬓星星。",
        "dynasty": "宋",
        "collection_info": null
    },
    {
        "uuid": "6852f83f1498cb1d6f153343595a9641",
        "title": "皂镜册",
        "author": "傅梦得",
        "content": "依然一册巧装成，故纸为胎越样轻。\n四畔黑云都罩尽，中间只有月长明。",
        "dynasty": "宋",
        "collection_info": null
    },
    {
        "uuid": "ee2cd5c0309370d0413d048761f1fcc9",
        "title": "伍林舟中",
        "author": "傅梦得",
        "content": "人生踪迹抵浮萍，客裏行藏分外轻。\n酒力禁持风半日，橹梢摇动月三更。\n暂携琴剑随身去，且得溪山入眼清。\n着脚水乡吟思苦，未知谁得与诗盟。",
        "dynasty": "宋",
        "collection_info": null
    },
    {
        "uuid": "01ae1c725de6edc62dca03ee291e5cc6",
        "title": "江湖伟观",
        "author": "傅梦得",
        "content": "倚徧阑干指顾间，吟身恨不早生翰。\n几多风月闲中占，一望江湖眼界宽。\n胥浪掀天秋际阔，逋梅得月夜深寒。\n有时听得渔歌晚，惊起沙鸥雪一团。",
        "dynasty": "宋",
        "collection_info": null
    },
    {
        "uuid": "ecc88b8609bc23448409bc4e75c5ffa2",
        "title": "逈居县",
        "author": "傅梦得",
        "content": "经过太怱怱，山行去路通。\n客衣沾晓露，县陌带春风。\n沽酒从村市，骑牛任老翁。\n相逢有吟者，约我醉城中。",
        "dynasty": "宋",
        "collection_info": null
    },
    {
        "uuid": "f3b23bf8e781809c5238d34d4b7f0d7f",
        "title": "钱塘",
        "author": "傅梦得",
        "content": "苍茫空阔海云开，浙水东西隔岸隈。\n我到龙山呼渡晚，谁从渔浦趁潮回。\n蓦惊塞雁声嘹呖，静看沙鸥独往来。\n山外中原皆在望，英雄谁肯便心灰。",
        "dynasty": "宋",
        "collection_info": null
    },
    {
        "uuid": "3bafb7f10abcde83089c5bd8cc4d2cce",
        "title": "许村",
        "author": "傅梦得",
        "content": "信步水之滨，闲中着此身。\n萧条僧寺近，来往客舟频。\n村酒难成醉，山花亦有春。\n人生要行乐，何苦恋京尘。",
        "dynasty": "宋",
        "collection_info": null
    },
    {
        "uuid": "5e9674a7b84364cef43aeae7b55b1dd1",
        "title": "元友山",
        "author": "傅梦得",
        "content": "清梦绕骚坛，相逢一笑间。\n江湖无此友，声价重于山。\n吟就髭犹捻，文穷鬓欲斑。\n移家离城市，世事不相关。",
        "dynasty": "宋",
        "collection_info": null
    },
    {
        "uuid": "58c69908b162fa8fceafe80c594c7330",
        "title": "水乐洞",
        "author": "傅梦得",
        "content": "踏破芒鞋客倦归，暮云深处夕阳西。\n身如晚鹤无拘束，向此亭中独自栖。",
        "dynasty": "宋",
        "collection_info": null
    },
    {
        "uuid": "14270d47ff31b9ca6a528f5d4e93d9d0",
        "title": "江湖",
        "author": "傅梦得",
        "content": "落魄江湖上，人疑是谪仙。\n四时逢酒醉，长日拥书眠。\n点鬓惟添雪，知心只有天。\n林泉难久困，未整钓鱼船。",
        "dynasty": "宋",
        "collection_info": null
    },
    {
        "uuid": "108777970c310ab520d57480bd074001",
        "title": "垂虹桥",
        "author": "傅梦得",
        "content": "一舸西风到水乡，半痕残月浸沧浪。\n湖中有影浑如画，天下无桥似此长。\n题品垂虹多古作，去来征雁带秋霜。\n三高千古英灵在，经过祠前菊正黄。",
        "dynasty": "宋",
        "collection_info": null
    },
    {
        "uuid": "943a86ac0d81fa817f82bf495ef46c8c",
        "title": "后土祠琼花",
        "author": "傅梦得",
        "content": "朱阑遮护石为台，只说扬州地可栽。\n若与八仙同日语，因何九蘂有香来。\n此花堪咏奚须辩，自旧曾移不肯开。\n得得无双亭上望，临祠酹酒叶为杯。",
        "dynasty": "宋",
        "collection_info": null
    },
    {
        "uuid": "b3299420864bf62473d9165715d9f172",
        "title": "斋中",
        "author": "傅梦得",
        "content": "惟有闲中日最长，熏风拂拂透修廊。\n半窗槐影侵书叶，一曲蝉声送夕阳。\n强把茶瓯醒困眼，久无诗债抖枯肠。\n何妨自取离骚读，且向斋炉爇晚香。",
        "dynasty": "宋",
        "collection_info": null
    },
    {
        "uuid": "24718838845c872bad2c98c14022a551",
        "title": "多景楼",
        "author": "傅梦得",
        "content": "自来京口足清游，天下闻名只此楼。\n山结人愁成北固，江和客泪向东流。\n痕留很石传千古，望断中原知几州。\n有景虽多非可乐，明朝准拟渡瓜洲。",
        "dynasty": "宋",
        "collection_info": null
    },
    {
        "uuid": "7e92e380492945a90e933aeb2b797c16",
        "title": "冲天楼",
        "author": "傅梦得",
        "content": "人生行乐是便宜，惯入深林细品题。\n有石两行如壁立，登楼一望觉天低。\n亭前秋意惊松露，山外湖光拍柳堤。\n此景欲吟吟不尽，夜深分付野猿啼。",
        "dynasty": "宋",
        "collection_info": null
    },
    {
        "uuid": "47698e02f4e26d6ce7ecf8ccb1c17212",
        "title": "扬州竹西楼",
        "author": "傅梦得",
        "content": "自从骑鹤到，船泊画桥堤。\n新酒斟花露，高楼傍竹西。\n拭盘将蟹擘，拂壁把诗题。\n早过瓜洲渡，秋深怕马嘶。",
        "dynasty": "宋",
        "collection_info": null
    },
    {
        "uuid": "a77f0a3fb5dd77da2ae18f35e2d525c7",
        "title": "四山任鼓院",
        "author": "傅梦得",
        "content": "曾向西风把别杯，知君黄色上眉催。\n浙江莫道音书隔，一日潮声两度来。",
        "dynasty": "宋",
        "collection_info": null
    },
    {
        "uuid": "674969b492d8f2382c0f3a48cf42f647",
        "title": "郑松窗",
        "author": "傅梦得",
        "content": "相逢交未深，一笑便生春。\n松作四时友，窗无半点尘。\n诗囊为活计，廛隠着吟身。\n似此知音者，江湖能几人。",
        "dynasty": "宋",
        "collection_info": null
    },
    {
        "uuid": "2d86c522359b26cb4a249b7d99dcc9f3",
        "title": "过兰亭",
        "author": "傅梦得",
        "content": "右军堂下过，尚有读书坛。\n水曲觞何在，池荒墨未干。\n人多寻古迹，我亦渡寒滩。\n要把兰亭记，摩挲醉眼看。",
        "dynasty": "宋",
        "collection_info": null
    },
    {
        "uuid": "e8a2f0b81315100bfba21ac99ca5d1d3",
        "title": "宿镇江丹阳馆",
        "author": "傅梦得",
        "content": "暂泊喜天晴，丹阳住晚程。\n半窗留月色，隔岸送钟声。\n江绕金山寺，云生铁瓮城。\n片帆催早发，莫待暗潮平。",
        "dynasty": "宋",
        "collection_info": null
    },
    {
        "uuid": "42b539ef0b6ca351bf9d11da65cfde2a",
        "title": "德清永兴寺",
        "author": "傅梦得",
        "content": "苍寒松竹满，此地称僧居。\n寺僻啼林鸟，廊空响木鱼。\n煮茶烧树叶，带雨翦园蔬。\n待了功名债，重来买地锄。",
        "dynasty": "宋",
        "collection_info": null
    },
    {
        "uuid": "cd2ddfd87eb5ac4da5736380edefc6e2",
        "title": "德清太善寺",
        "author": "傅梦得",
        "content": "西风吹客过唐栖，袖拂尘埃读断碑。\n适意遶廊询古迹，老僧引看建炎诗。",
        "dynasty": "宋",
        "collection_info": null
    },
    {
        "uuid": "65643d1e62c27d17285fdf5818b00ccd",
        "title": "金山寺",
        "author": "傅梦得",
        "content": "昨夜宿江口，客衣风已飘。\n两峰参塔顶，一寺裹山腰。\n水拍瓜洲渡，烟生扬子桥。\n寻花并问柳，端的在明朝。",
        "dynasty": "宋",
        "collection_info": null
    },
    {
        "uuid": "fb668908e7e5313f89033109371ceebc",
        "title": "平江承天寺",
        "author": "傅梦得",
        "content": "古剎号承天，规模阔万间。\n寺中重有寺，山外更无山。\n供佛香犹在，寻僧客亦闲。\n渡淮难久驻，此去别阊关。",
        "dynasty": "宋",
        "collection_info": null
    },
    {
        "uuid": "fdd8118feea37e7f5418460ac8fc06e0",
        "title": "题吴寺",
        "author": "傅梦得",
        "content": "不到吴坟久，重来又七春。\n山峦如旧识，猿鹤復相亲。\n往事皆成梦，清游不厌频。\n倦行难唤酒，信步出湖滨。",
        "dynasty": "宋",
        "collection_info": null
    },
    {
        "uuid": "aaa26e1ab633f20b3dd894c49eac44b6",
        "title": "读夷齐传",
        "author": "傅梦得",
        "content": "要使清风激懦顽，饿夫宁死首阳山。\n当年若食周家粟，未必名垂万古间。",
        "dynasty": "宋",
        "collection_info": null
    }
]