[
    {
        "uuid": "e606564c099f0de785506f7b82927acd",
        "title": "颜鲁公祠",
        "author": "胡舜举",
        "content": "立庙本来皆可纪，凛然英烈殆天启。\n年垂八十官太师，平生所欠惟死尔。\n分甘一死鸿毛轻，举世俗子何用嗔。\n谁知我公本不死，眉间生气犹峥嵘。\n堂堂十老皆人杰，逢辰遇合稷与契。\n俨然玉立配我公，忠义文章两奇绝。\n我来摩挲读丰碑，扛鼎笔力犹精奇。\n定应神物常护持，劲直千载垂良规。",
        "dynasty": "宋",
        "collection_info": null
    }
]