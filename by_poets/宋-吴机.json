[
    {
        "title": "烟雨奇观楼",
        "author": "吴机",
        "content": "此景仪真亦有年，何人管领向楼前。\n江淮自昔虽南北，烟雨从来肯变迁。\n万里孤帆遗恨在，半空佳句至今传。\n诸公欲会当时意，且对沧波泛酒船。",
        "dynasty": "宋",
        "collection_info": null
    },
    {
        "title": "水竹亭",
        "author": "吴机",
        "content": "一泓清水数竿竹，消得诗人为品题。\n今我公余无俗事，不妨领客暂提携。",
        "dynasty": "宋",
        "collection_info": null
    },
    {
        "title": "闻凯亭",
        "author": "吴机",
        "content": "调发今年迥不同，折衝果在笑谈中。\n若非制阃规模定，安得兼全战守功。",
        "dynasty": "宋",
        "collection_info": null
    },
    {
        "title": "转幽亭",
        "author": "吴机",
        "content": "从容行乐兴无涯，地转清幽亦可佳。\n须信居尘尘不染，竹风飘拂爽人怀。",
        "dynasty": "宋",
        "collection_info": null
    },
    {
        "title": "喜凉亭",
        "author": "吴机",
        "content": "小亭新筑藕花边，为爱陂塘五月天。\n最好一番风雨过，琼珠无数落清泉。",
        "dynasty": "宋",
        "collection_info": null
    },
    {
        "title": "涟漪亭",
        "author": "吴机",
        "content": "回环流水漾晴波，一叶扁舟逸兴多。\n寄语游人恣观览，丰年相与乐中和。",
        "dynasty": "宋",
        "collection_info": null
    },
    {
        "title": "得月亭",
        "author": "吴机",
        "content": "月照干坤岂得私，只缘近水倍光辉。\n况逢秋杪气犹爽，一笑从容尽醉归。",
        "dynasty": "宋",
        "collection_info": null
    },
    {
        "title": "天开图画亭  其一",
        "author": "吴机",
        "content": "天造地设非一端，诸公试为倚阑干。\n四时不改江山秀，万象无穷宇宙宽。\n古往今来还復旧，风清月白不胜寒。\n长淮幸遇丰登岁，得与斯民奠枕安。",
        "dynasty": "宋",
        "collection_info": null
    },
    {
        "title": "天开图画亭  其二",
        "author": "吴机",
        "content": "天佑长淮岁屡丰，熙熙还与旧时同。\n月逢元夕清光满，人在春风和气中。\n自有仪真无此景，一新图画是谁功。\n与民共乐拚沉醉，蚤觉衰颜借酒红。",
        "dynasty": "宋",
        "collection_info": null
    }
]