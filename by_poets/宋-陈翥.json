[
    {
        "title": "桐竹君咏",
        "author": "陈翥",
        "content": "高桐凌紫霞，修篁拂碧云。\n吾常居其间，自号桐竹君。\n不解仿俗利，所希脱世纷。\n会交但文学，启谈皆典坟。\n吁嗟机巧徒，反道胡足云。",
        "dynasty": "宋",
        "collection_info": null
    },
    {
        "title": "西山桐十咏 桐栽",
        "author": "陈翥",
        "content": "吾有西山桐，栽之未盈握。\n所得从野人，移来自乔岳。\n节凝叶尚秘，根疏土自剥。\n匪为待篱鷃，庸将栖鸑鷟。\n异日成茂林，论材谁见擢。\n巨则为栋梁，微亦任楹桷。\n仍堪雅琴器，奏之反淳朴。\n大匠如顾怜，委躯愿雕斲。",
        "dynasty": "宋",
        "collection_info": null
    },
    {
        "title": "西山桐十咏 桐根",
        "author": "陈翥",
        "content": "吾有西山桐，密邻桃与李。\n得地自行根，受芘逾高藟。\n上濯春云膏，下滋醴泉髓。\n盘结侔循环，岐分类枝体。\n乘虚肌体大，坟涨土脉起。\n扶疏向山壤，蔓衍出林地。\n愿偕久深固，无为半生死。\n倘仪大厦材，合抱由兹始。",
        "dynasty": "宋",
        "collection_info": null
    },
    {
        "title": "西山桐十咏 桐花",
        "author": "陈翥",
        "content": "吾有西山桐，桐盛茂其花。\n香心自蝶恋，缥缈带无涯。\n白者含秀色，粲如凝瑶华。\n紫者吐芳英，烂若舒朝霞。\n素柰亦足拟，红杏宁相加。\n世但贵丹药，夭艷资骄奢。\n歌管绕庭槛，翫赏成矜夸。\n倘或求美材，为尔长所嗟。",
        "dynasty": "宋",
        "collection_info": null
    },
    {
        "title": "西山桐十咏 桐叶",
        "author": "陈翥",
        "content": "吾有西山桐，下临百丈溪。\n布叶虽迟迟，庇根亦萋萋。\n密类张翠幄，青堪翦封圭。\n滑泽经日久，濡毳随干跻。\n近风带影动，坠雨向身低。\n宁隠凡鸟巢，自蔽仪凤栖。\n松柏徒尔顽，蒲柳空思齐。\n但有知心时，应使常弗迷。",
        "dynasty": "宋",
        "collection_info": null
    },
    {
        "title": "西山桐十咏 桐乳",
        "author": "陈翥",
        "content": "吾有西山桐，厥实状如乳。\n含房隠绿叶，致巢来翠羽。\n外滑自为穗，中虚不可数。\n轻渐曝秋阳，重即濡绵雨。\n霜后威气裂，随风到烟坞。\n虽非松柏子，受命亦知土。\n谁能好琴瑟，种之向春圃。\n始知非凡材，诸木岂予伍。",
        "dynasty": "宋",
        "collection_info": null
    },
    {
        "title": "西山桐十咏 桐孤",
        "author": "陈翥",
        "content": "高梧已繁盛，萧萧西山陇。\n毳叶竟开展，孙枝自森耸。\n擅美推东南，滋荣藉萋菶。\n不能容燕雀，只许栖鸾凤。\n宁入吴人爨，堪随伯禹贡。\n雨露时加润，霜雪胡为冻。\n况有奇特材，足任雅琴用。\n中含太古音，可美清风颂。",
        "dynasty": "宋",
        "collection_info": null
    },
    {
        "title": "西山桐十咏 桐风",
        "author": "陈翥",
        "content": "分材植梧桐，桐茂成翠林。\n日日来轻风，时时自登临。\n拂干动微毳，吹叶破圆阴。\n虚凉可解愠，轻鼓如调琴。\n莫传独鹄操，愿述栖凤吟。\n岂羞楚襄王，兰台堪披襟。\n亦陋陶隠居，高阁听松音。\n无为摇落意，慰我休閒心。",
        "dynasty": "宋",
        "collection_info": null
    },
    {
        "title": "西山桐十咏 桐阴",
        "author": "陈翥",
        "content": "枝软自相交，叶荣更分茂。\n所得成清阴，仍宜当白昼。\n荫疑翠帟展，翳若繁云覆。\n日午密影迭，风摇碎花漏。\n冷不蔽空井，高堪在庭甃。\n吾本闲野人，受乐忘茕疚。\n亭亭类张盖，翼翼如层构。\n月夕独裴回，犹思一重復。",
        "dynasty": "宋",
        "collection_info": null
    },
    {
        "title": "西山桐十咏 桐径",
        "author": "陈翥",
        "content": "时人羡桃李，下自成蹊径。\n而我爱梧桐，亦以成乎性。\n中平端队道，还往非辽敻。\n直入无欹斜，横延亦径挺。\n月夕叶影碎，春暮花光映。\n清朝蒙露湿，落日随烟暝。\n不使草蔓滋，任从根裂迸。\n堪诣蒋诩徒，惟任蓬蒿盛。",
        "dynasty": "宋",
        "collection_info": null
    }
]