[
    {
        "uuid": "0d86f0ee0ee6cf1f1fe4983bc288db88",
        "title": "沧浪咏",
        "author": "胡理",
        "content": "昔闻沧浪亭，未濯沧浪水。\n先贤渺遗迹，壮观一何侈。\n飞桥跨木末，巨浸折胡垒。\n糟床行万瓮，缭墙周数里。\n废兴固在天，庶用观物理。\n缅怀嘉佑世，周道平如砥。\n相君贤相君，子美东南美。\n如何一网尽，祸岂在故纸。\n青蝇变白黑，作俑兹焉始。\n所存醉翁文，垂耀信百世。\n无忘角弓咏，嘉树犹仰止。\n同来二三子，感叹咸坐起。\n缥瓷酹新汲，毁誉均一洗。\n忽逢醒狂翁，一别垂二纪。\n隽哉老益壮，论事方切齿。\n我欲裂绛幔，推着明光裏。\n安得上天风，吹落君王耳。",
        "dynasty": "宋",
        "collection_info": null
    }
]