[
    {
        "uuid": "6de4d2e2fc61bb5d263379bc42bf8fcc",
        "title": "人月圆 鬓缘心事随时改",
        "author": "陈知柔",
        "content": "鬓缘心事随时改，依旧在天涯。\n多情惟有，篱边黄菊，到处能华。",
        "dynasty": "宋",
        "collection_info": null
    },
    {
        "uuid": "20980dff367fb3021e404cfefac60758",
        "title": "题山石",
        "author": "陈知柔",
        "content": "山花有空相，江月多清晖。\n野意写不尽，微吟浩忘归。",
        "dynasty": "宋",
        "collection_info": null
    },
    {
        "uuid": "0fc6b7aa4466f1bb5a5bcccb597ecd90",
        "title": "题石桥",
        "author": "陈知柔",
        "content": "巨石横空岂偶然，万雷奔壑有飞泉。\n好山雄压三千界，幽处常栖五百仙。\n云际楼台深夜见，雨中钟鼓隔溪传。\n我来不作声闻想，聊试茶瓯一味禅。",
        "dynasty": "宋",
        "collection_info": null
    },
    {
        "uuid": "c73776ea8f99300d64146ad70c3a3260",
        "title": "登巾山",
        "author": "陈知柔",
        "content": "司马胸中着云梦，杜陵眼底盖干坤。\n吾衰不復论兹事，饱看孤帆落远村。",
        "dynasty": "宋",
        "collection_info": null
    },
    {
        "uuid": "fc242e7be91bf9b8696057cbbb4af328",
        "title": "天台游山",
        "author": "陈知柔",
        "content": "烟萝穿几重，柴车倦驱驾。\n忽寻钟磬音，山腰得僧舍。\n主僧闻我来，曳杖出相迓。\n揖我坐虚阁，登临欠台榭。\n老屋数椽余，风物自闲暇。\n古木出云杪，遥岑来竹罅。\n下临一泓水，涵光冷相射。\n但能了此生，未遽惭大厦。\n我本山中人，偶失学圃稼。\n为米聊復留，两同僧过夏。\n得舟家可浮，遇竹宅便借。\n是处皆南山，何必东篱下。\n悠悠去忘归，宁畏长官骂。\n松月苦留客，徘徊度清夜。\n明朝过桃溪，溪女莫相诧。",
        "dynasty": "宋",
        "collection_info": null
    },
    {
        "uuid": "6586a3fe5ee7d05192da4b2729aa50ee",
        "title": "次海上长亭村",
        "author": "陈知柔",
        "content": "行到山穷处，微茫岛屿青。\n百年多逆旅，万事一长亭。\n风雨晚潮急，鱼虾晓市腥。\n平生诵佳句，今见海冥冥。",
        "dynasty": "宋",
        "collection_info": null
    },
    {
        "uuid": "a7eb285d7ad5340355bd66171e0b57cb",
        "title": "宿天台万年寺",
        "author": "陈知柔",
        "content": "古寺来投宿，云岩第几层。\n有诗堪供佛，无事且依僧。\n小阁泉喧枕，修廊雨暗灯。\n好峰看未足，梦绕碧崚嶒。",
        "dynasty": "宋",
        "collection_info": null
    },
    {
        "uuid": "b7bbed170c39307f2531f78a668c2dbd",
        "title": "题洪景伯通判清閟堂",
        "author": "陈知柔",
        "content": "别乘清名满世间，却来堂下植檀栾。\n已无俗物败人意，且与此君同岁寒。\n夜月半庭金影碎，秋风一枕玉声残。\n雁行吏退铃斋静，想见巍冠独倚阑。",
        "dynasty": "宋",
        "collection_info": null
    },
    {
        "uuid": "05f0baa8df9956313532eadd03ef91dc",
        "title": "谒韩祠",
        "author": "陈知柔",
        "content": "斯文何罪窜南荒，来谒孤祠泪数行。\n恐有遗书藏坏壁，岂无哀赋吊沅湘。\n精神不受氛烟蔽，道义长涵日月光。\n四壁萧萧香火冷，何人能与作堂皇。",
        "dynasty": "宋",
        "collection_info": null
    },
    {
        "uuid": "14845077bd9a8188d3784d3c017e6d62",
        "title": "韩木  其一",
        "author": "陈知柔",
        "content": "层江波静鰐如扫，一亩寒阴禽自呼。\n莫把甘棠比韩木，令人洒涕共长吁。",
        "dynasty": "宋",
        "collection_info": null
    },
    {
        "uuid": "3860d9b5bf5c6906ec2401d22ff65b1c",
        "title": "韩木  其二",
        "author": "陈知柔",
        "content": "康成迹寄书带草，玄德祥标羽葆桑。\n名与此山俱不朽，何如烟杪鬰苍苍。",
        "dynasty": "宋",
        "collection_info": null
    },
    {
        "uuid": "9ee53fc12ad604b365d21e6369e007bd",
        "title": "读潮本韩集",
        "author": "陈知柔",
        "content": "大雅寥寥不復还，如公几得古人全。\n格高枯淡復志赋，意到浑沦原道篇。\n赵子遗编今復乱，欧公校本孰能传。\n古音秘矣尤难识，聊与磨铅一究研。",
        "dynasty": "宋",
        "collection_info": null
    },
    {
        "uuid": "e55e8d15a876a6252e127619e604d078",
        "title": "莲花峰",
        "author": "陈知柔",
        "content": "多病登台今古情，菊花摇荡午凉生。\n山前木落石岩出，海上潮来秋渚平。\n野兴已随芳草还，归鞭更傍落霞明。\n愧无十丈开花句，独卧禅房心自清。",
        "dynasty": "宋",
        "collection_info": null
    },
    {
        "uuid": "f5c17f8a8ffb6bb9b7764f11d29571af",
        "title": "题秦隐君祠次邓经略韵",
        "author": "陈知柔",
        "content": "人境初无车马喧，卜居原得近姜村。\n山围古寺苔生砌，花落前汀潮打门。\n已许揭身如日月，不妨为客任干坤。\n清诗海内流传久，亭下空余石砚存。",
        "dynasty": "宋",
        "collection_info": null
    },
    {
        "uuid": "217527710f19367c7305238570d1c25d",
        "title": "谒姜相坟次邓经略韵",
        "author": "陈知柔",
        "content": "欲将兴废问洪钧，来谒孤坟独怆神。\n千载高风余凛凛，一池秋水自粼粼。\n门前帆影来天际，林杪钟声落海滨。\n此道寥寥今復振，不应渔水是东邻。",
        "dynasty": "宋",
        "collection_info": null
    },
    {
        "uuid": "48fe1d4120be6281aee6606bea76203d",
        "title": "环翠亭",
        "author": "陈知柔",
        "content": "当年把臂入龙山，犹记相逢醉梦间。\n君似孤云了无碍，我如倦翼早知还。\n茅檐负日真成算，竹榻论诗整破颜。\n欲问太平真气象，夜来风月到松关。",
        "dynasty": "宋",
        "collection_info": null
    },
    {
        "uuid": "3733228ac6b51675805c04ea0c0b7d31",
        "title": "涵清阁",
        "author": "陈知柔",
        "content": "追忆唯庵真可人，诗成咳唾笔如神。\n使登是阁一快扫，当有银鈎铁画新。",
        "dynasty": "宋",
        "collection_info": null
    },
    {
        "uuid": "631c8c94af05507e6ee75bb2f74862aa",
        "title": "句",
        "author": "陈知柔",
        "content": "木落洞庭秋。",
        "dynasty": "宋",
        "collection_info": null
    }
]