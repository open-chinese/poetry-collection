[
    {
        "uuid": "7172436f4c0231ed14fe4e251baa3b50",
        "title": "沁园春 十五年来",
        "author": "谢枋得",
        "content": "十五年来，逢寒食节，皆在天涯。\n叹雨濡露润，还思宰柏，风柔日媚，羞看飞花。\n麦饭纸钱，只鸡斗酒，几误林间噪喜鸦。\n天笑道，此不由乎我，也不由他。\n鼎中炼熟丹砂。\n把紫府清都作一家。\n想前人鹤驭，常游绛阙，浮生蝉蜕，岂恋黄沙。\n帝命守坟，王令修墓，男子正当如是邪。\n又何必，待过家上冢，画锦荣华。",
        "dynasty": "宋",
        "collection_info": null
    },
    {
        "uuid": "a6466987db6d57f8ffde53d014c5c094",
        "title": "思亲五首  其一",
        "author": "谢枋得",
        "content": "九十萱亲天下稀，十年甘旨误庭闱。\n临行有恳慈心喜，再覩衣冠儿便归。",
        "dynasty": "宋",
        "collection_info": null
    },
    {
        "uuid": "bc18b7cc42a82bebf449725510b14254",
        "title": "思亲五首  其二",
        "author": "谢枋得",
        "content": "九十萱亲天下稀，吾王何在子何之。\n倚闾旦暮无他念，一片好心天得知。",
        "dynasty": "宋",
        "collection_info": null
    },
    {
        "uuid": "641a7e401c9c79b9a602309570cc2b75",
        "title": "思亲五首  其三",
        "author": "谢枋得",
        "content": "九十萱亲天下稀，人无容力荷天慈。\n衣冠礼乐江东聚，此是痴儿奉母时。",
        "dynasty": "宋",
        "collection_info": null
    },
    {
        "uuid": "3caa2bde58f89dba9fe849fba08215bb",
        "title": "思亲五首  其四",
        "author": "谢枋得",
        "content": "九十萱亲天下稀，平生教子欲何为。\n楚王肯立韩公子，良也归韩亦有辞。",
        "dynasty": "宋",
        "collection_info": null
    },
    {
        "uuid": "cd2df8899c33e98acfb80d3424884341",
        "title": "思亲五首  其五",
        "author": "谢枋得",
        "content": "九十萱亲天下稀，教儿只诵白华诗。\n溪冰山玉人无愧，百拜慈闱喜可知。",
        "dynasty": "宋",
        "collection_info": null
    },
    {
        "uuid": "45d1637de2c11b3a9682e7f8d6c3e80f",
        "title": "代上杜按察三首  其一",
        "author": "谢枋得",
        "content": "东南官吏欠清风，五十年来世道穷。\n须信太平在今日，人间又有杜祁公。",
        "dynasty": "宋",
        "collection_info": null
    },
    {
        "uuid": "eaf2d14e786cbb6c1ef7f8e4da85c3f7",
        "title": "代上杜按察三首  其二",
        "author": "谢枋得",
        "content": "庆历诸公开太平，选贤按察救生灵。\n当时只有一杜杞，岂若先生真福星。",
        "dynasty": "宋",
        "collection_info": null
    },
    {
        "uuid": "21a84153c7040a3e337213ee4048a914",
        "title": "代上杜按察三首  其三",
        "author": "谢枋得",
        "content": "万物宁无吐气时，平生爱诵杜陵诗。\n如今天下知元结，六百年间再见之。",
        "dynasty": "宋",
        "collection_info": null
    },
    {
        "uuid": "67ff376e7be66bb3f1c5c3f092adeffe",
        "title": "送程楚翁远游",
        "author": "谢枋得",
        "content": "近日人传庾岭梅，南枝落尽北枝开。\n长安旧日元无此，尽是江南人送来。",
        "dynasty": "宋",
        "collection_info": null
    },
    {
        "uuid": "4bee609815bde44faa80b2c18c434541",
        "title": "寄谢叔鲁三首  其一",
        "author": "谢枋得",
        "content": "红叶飘摇霜露清，去年今日正同行。\n夜来似与君相见，明月一窗梅影横。",
        "dynasty": "宋",
        "collection_info": null
    },
    {
        "uuid": "68b549e2672bcfeca33c32b2a064f7a3",
        "title": "寄谢叔鲁三首  其二",
        "author": "谢枋得",
        "content": "一岁思君君不来，君来我去欠徘徊。\n归时只见留诗在，何日相逢畅好怀。",
        "dynasty": "宋",
        "collection_info": null
    },
    {
        "uuid": "c449446cec13e50ff0b20596481b3098",
        "title": "寄谢叔鲁三首  其三",
        "author": "谢枋得",
        "content": "平生结客知心少，乱世逢人笑口难。\n近日老天频送喜，谁来对酒共清欢。",
        "dynasty": "宋",
        "collection_info": null
    },
    {
        "uuid": "58c8abde02c7eb31a00d9145ad757d59",
        "title": "五星",
        "author": "谢枋得",
        "content": "五纬煌煌聚在秦，项王称霸沛公臣。\n谁知四百年天下，已属宽仁大度人。",
        "dynasty": "宋",
        "collection_info": null
    },
    {
        "uuid": "291237b80f0eef87ec867774e1ea91e1",
        "title": "元旦阻雨二首  其一",
        "author": "谢枋得",
        "content": "洪钧一转岁开端，草木群生亦喜欢。\n安得明年此时节，江东重覩旧衣冠。",
        "dynasty": "宋",
        "collection_info": null
    },
    {
        "uuid": "f1e49d8d61564a12c1c7fb5eb4155990",
        "title": "元旦阻雨二首  其二",
        "author": "谢枋得",
        "content": "莫道新年贺客迟，晴天暖日却相期。\n春风只被多情苦，红嫩青新总要诗。",
        "dynasty": "宋",
        "collection_info": null
    },
    {
        "uuid": "cd5e1a0c77132fbb01141f2fc7b796ba",
        "title": "戏道士阮太虚",
        "author": "谢枋得",
        "content": "阮郎正好住天台，玉女多情忍放回。\n雨散云收一天碧，熏风吹梦到瑶台。",
        "dynasty": "宋",
        "collection_info": null
    },
    {
        "uuid": "ff250e9666017df4b854d614b42a976c",
        "title": "春日闻杜宇",
        "author": "谢枋得",
        "content": "杜鹃日日劝人归，一片归心谁得知。\n望帝有神如可问，谓余何日是归期。",
        "dynasty": "宋",
        "collection_info": null
    },
    {
        "uuid": "81e6e1392bc324db5510ba9600ee85de",
        "title": "谢送夏衣",
        "author": "谢枋得",
        "content": "南州久客困炎歊，汗浥春衫上白毛。\n细葛含风常着看，此情犹胜旧绨袍。",
        "dynasty": "宋",
        "collection_info": null
    },
    {
        "uuid": "b8cea584a1b1f93c23311a9185b7756e",
        "title": "谢惠楮衾",
        "author": "谢枋得",
        "content": "吴宫金蹙凤花绫，春暖熏笼换水沉。\n那似冰桥楮夫子，满床明月解微吟。",
        "dynasty": "宋",
        "collection_info": null
    },
    {
        "uuid": "202c4efcb1df3bb39aca44c60ddad60e",
        "title": "赠儒医陈西岩",
        "author": "谢枋得",
        "content": "猪苓桔梗最为奇，药笼书囊用有时。\n莫把眼前穷达论，要知良相即良医。",
        "dynasty": "宋",
        "collection_info": null
    },
    {
        "uuid": "6323f27ee9c576651ec693560b0edc3f",
        "title": "桃",
        "author": "谢枋得",
        "content": "寻得桃源好避秦，桃红又见一年春。\n花飞莫遣随流水，怕有渔郎来问津。",
        "dynasty": "宋",
        "collection_info": null
    },
    {
        "uuid": "ff35a6b80351e0130226db943d2ca8ac",
        "title": "觅茶",
        "author": "谢枋得",
        "content": "茂绿林中三五家，短墙半露小桃花。\n客行马上多春日，特扣柴门觅一茶。",
        "dynasty": "宋",
        "collection_info": null
    },
    {
        "uuid": "2dc544359ed3e3bf4e68713b997fdfe0",
        "title": "赠画士刘信可二首  其一",
        "author": "谢枋得",
        "content": "毛颖摧锋入墨池，白云窗下展乌丝。\n乘君袖裏孤山月，写尽横斜竹外枝。",
        "dynasty": "宋",
        "collection_info": null
    },
    {
        "uuid": "f773460db78cc91dcdce758bb70a4372",
        "title": "赠画士刘信可二首  其二",
        "author": "谢枋得",
        "content": "谱系庭筠出管城，胸中千亩尽秋清。\n儿童不悞挥毫意，闲傍虚檐听雨声。",
        "dynasty": "宋",
        "collection_info": null
    },
    {
        "uuid": "f64f9b6e802376045c00d18c645a4c9b",
        "title": "竹",
        "author": "谢枋得",
        "content": "新篁娟娟如绿玉，潇然出尘澹无欲。\n清风明月谁主张，留得此君在空谷。",
        "dynasty": "宋",
        "collection_info": null
    },
    {
        "uuid": "3acf3fdedc6cda1287750b45a889b3f4",
        "title": "扇",
        "author": "谢枋得",
        "content": "蒲葵也解归掌握，纨素未应捐箧中。\n莫把暗尘涴明月，好驱大暑来清风。",
        "dynasty": "宋",
        "collection_info": null
    },
    {
        "uuid": "b416dd1d456f00cc4a532a07dad54d2b",
        "title": "菊",
        "author": "谢枋得",
        "content": "渊明岂但隠逸人，渊明素怀诸葛志。\n清香不独占秋天，菊潭一滴三千岁。",
        "dynasty": "宋",
        "collection_info": null
    },
    {
        "uuid": "bca85bf564bf59f927fa4179fb812c1a",
        "title": "赋松",
        "author": "谢枋得",
        "content": "乔松磊磊多奇节，冬无霜雪夏无热。\n根头更有千岁苓，知谁可语长生诀。",
        "dynasty": "宋",
        "collection_info": null
    },
    {
        "uuid": "04d6bbdba3e434cf55c1a8929a5ef575",
        "title": "与魏梅墅",
        "author": "谢枋得",
        "content": "义熙陶令书甲子，春秋仲尼尊天王。\n孔明汉贼不两立，梁公十念臣而皇。",
        "dynasty": "宋",
        "collection_info": null
    },
    {
        "uuid": "9f350253664876484fb0f2a27d5ed3df",
        "title": "花影",
        "author": "谢枋得",
        "content": "重重迭迭上瑶台，几度呼童扫不开。\n刚被太阳收拾去，又教明月送将来。",
        "dynasty": "宋",
        "collection_info": null
    },
    {
        "uuid": "598d0b69a7636ec349ae85f9f0c47b62",
        "title": "绝粒偶书二首  其一",
        "author": "谢枋得",
        "content": "丹府金童善主家，百神听命静无譁。\n从今何必餐松柏，但吸日精吐月华。",
        "dynasty": "宋",
        "collection_info": null
    },
    {
        "uuid": "085959712d3e22a5342a667e734693d0",
        "title": "绝粒偶书二首  其二",
        "author": "谢枋得",
        "content": "龟衔甘露争先到，凤吸醴泉随后来。\n投在太清仙酒瓮，道人日饮两三杯。",
        "dynasty": "宋",
        "collection_info": null
    },
    {
        "uuid": "f63f94d9a155cdb1e3be04717966e1ea",
        "title": "古诗赠相士吴楚峰",
        "author": "谢枋得",
        "content": "世乱异人出，高者为神仙。\n方术皆救世，可知愚与贤。\n喜君风鉴别，妙处不可传。\n着眼看福人，要识太平年。",
        "dynasty": "宋",
        "collection_info": null
    },
    {
        "uuid": "e1ec6f56147c4e43252da74a79f54ac4",
        "title": "赠宋相士",
        "author": "谢枋得",
        "content": "堕甑看无益，乘轩计亦疏。\n忍贫吾自解，过论子姑徐。\n但得耆而艾，饱观诗与书。\n时乎一杯酒，此外尽从渠。",
        "dynasty": "宋",
        "collection_info": null
    },
    {
        "uuid": "52042248987333476ea14ccf1f48abfc",
        "title": "求纸衾",
        "author": "谢枋得",
        "content": "避世知无地，危身只信天。\n宁持龚胜扇，不着挺之绵。\n养性真同道，知心有宿缘。\n纸衾加惠絮，晴日卧云边。",
        "dynasty": "宋",
        "collection_info": null
    },
    {
        "uuid": "00ee3a890429baa15715fa984c1f742c",
        "title": "送张子高归延平",
        "author": "谢枋得",
        "content": "乱世读书少，前人教子难。\n青灯尝合席，红叶趱归鞍。\n梅自知春近，松应耐岁寒。\n楼高新月好，后夜与谁看。",
        "dynasty": "宋",
        "collection_info": null
    },
    {
        "uuid": "0f18ef38a615ce0667ba72d114dd659a",
        "title": "送刘治中之信州",
        "author": "谢枋得",
        "content": "冰玉古溪山，治中今士元。\n邦人敬文简，道化望曾孙。\n朱子书堂在，东莱讲席存。\n十年儒道晦，此日喜登门。",
        "dynasty": "宋",
        "collection_info": null
    },
    {
        "uuid": "7da733354d3f84c31a4a038ee301d815",
        "title": "示儿二首  其一",
        "author": "谢枋得",
        "content": "门户兴衰不自由，乐天知命我无忧。\n大儿安得孔文举，生子何如孙仲谋。\n天上麒麟元有数，人间豚犬不须愁。\n养男不教父之过，莫视诗书如寇仇。",
        "dynasty": "宋",
        "collection_info": null
    },
    {
        "uuid": "925a6280f2b84165881db8f3684bc79a",
        "title": "示儿二首  其二",
        "author": "谢枋得",
        "content": "千古兴亡我尽知，一家消息又何疑。\n古来圣哲少才子，世乱英雄多义儿。\n靖节少陵能自解，孔明王猛使人悲。\n只虞错改金根字，焉用城南劝学诗。",
        "dynasty": "宋",
        "collection_info": null
    },
    {
        "uuid": "3709ed69061235095dc60cbb65aa43ac",
        "title": "代上张经历",
        "author": "谢枋得",
        "content": "中原自古多豪杰，晋国尤多贤大夫。\n学问断无虚议论，功名须有大规模。\n臂间弓矢真良将，舌底诗书笑腐儒。\n自恨两贤相识晚，不妨杯酒恣歌呼。",
        "dynasty": "宋",
        "collection_info": null
    },
    {
        "uuid": "8aa932afd1505194281081e5b4ea9298",
        "title": "赠卜者魏易斋",
        "author": "谢枋得",
        "content": "伯阳曾着易参同，夺尽阴阳造化功。\n白玉五城人可到，黄金一鼎道无穷。\n先生救世心良苦，后派多才命必通。\n魏本大名名易显，子明且为筮江东。",
        "dynasty": "宋",
        "collection_info": null
    },
    {
        "uuid": "a704340d8ed348d682e271b8217a8be9",
        "title": "题东观壁  其一",
        "author": "谢枋得",
        "content": "观外好看船往回，观中几度见桃开。\n常瞻紫气青牛去，又带白云黄鹤来。\n天地无情搔短髮，古今多变付残杯。\n醉中尚有醒时眼，不信玉山人可推。",
        "dynasty": "宋",
        "collection_info": null
    },
    {
        "uuid": "0cd6baf925cca7190a3db895744ae69b",
        "title": "题东观壁  其二",
        "author": "谢枋得",
        "content": "老树犹能识道回，好怀长对碧天开。\n青山绿水何人管，明月清风要我来。\n少日曾闻黄石教，平生几掷左慈杯。\n道兄惯见人间事，快抱棋枰信手推。",
        "dynasty": "宋",
        "collection_info": null
    },
    {
        "uuid": "c475f6a474daba6cf29f4d08d837da2f",
        "title": "和曹东谷韵",
        "author": "谢枋得",
        "content": "万古纲常担上肩，脊梁铁硬对皇天。\n人生芳秽有千载，世上荣枯无百年。\n此日识公知有道，何时与我咏游仙。\n不为苏武即龚胜，万一因行拜杜鹃。",
        "dynasty": "宋",
        "collection_info": null
    },
    {
        "uuid": "605feae2f0f5a07d7b6f792d0f5588d5",
        "title": "和叶爱梅韵",
        "author": "谢枋得",
        "content": "道逢患难正当行，礼食从来孰重轻。\n绿鬓行藏堪检点，白头去就要分明。\n了知死别如龚胜，未必生还似子卿。\n纬地经天文不丧，许君独擅大声名。",
        "dynasty": "宋",
        "collection_info": null
    },
    {
        "uuid": "6e66041d3cc41f8ba453392e2d8a8644",
        "title": "和游古意韵",
        "author": "谢枋得",
        "content": "死易程婴岂不知，十年死后未为非。\n文辞未必改秦甥，敲朴徒能抱御衣。\n无志何劳悲庙黍，得仁更不食山薇。\n儒冠有愧一厮养，何忍葵心对落晖。",
        "dynasty": "宋",
        "collection_info": null
    },
    {
        "uuid": "93e7c121a98bad5aea477d41a8189b17",
        "title": "和毛静可韵",
        "author": "谢枋得",
        "content": "孟韩相慕久悬悬，恨不论诗早十年。\n吾道不行知有命，斯文将丧更由天。\n此生何恨为龚胜，来世谁能知少连。\n不信无人扶宇宙，是邦豪杰已林然。",
        "dynasty": "宋",
        "collection_info": null
    },
    {
        "uuid": "b9637029f9398d03cad9217444141d70",
        "title": "和詹苍崖韵",
        "author": "谢枋得",
        "content": "八闽英杰盛如林，安得三忠存至今。\n旧俗风流千载事，精忠大义一般心。\n早知平陆风波恶，何必巅崖云雾深。\n此日脊梁非铁硬，小颜拳爪定相侵。",
        "dynasty": "宋",
        "collection_info": null
    },
    {
        "uuid": "f114d578dcccd23eec06e7dbdc2e392e",
        "title": "初到建宁赋诗一首",
        "author": "谢枋得",
        "content": "雪中松柏愈青青，扶植纲常在此行。\n天下久无龚胜洁，人间何独伯夷清。\n义高便觉生堪舍，礼重方知死甚轻。\n南八男儿终不屈，皇天上帝眼分明。",
        "dynasty": "宋",
        "collection_info": null
    },
    {
        "uuid": "1faf9b0eafa494c7f8a3045a835f2517",
        "title": "辞洞斋华父二刘兄惠寒衣",
        "author": "谢枋得",
        "content": "平生爱读龚胜传，进退存亡断得明。\n范叔绨袍虽见意，大颠衣服莫留行。\n此时要看英雄样，好汉应无儿女情。\n只愿诸贤扶世教，饿夫含笑死犹生。",
        "dynasty": "宋",
        "collection_info": null
    },
    {
        "uuid": "c10da268e669bca50e56ef49b914765b",
        "title": "和道士陈天隠  其一",
        "author": "谢枋得",
        "content": "明知儒道本同流，未了因缘不自由。\n紫府寥阳随念到，红尘辛苦几时休。\n精神尝与天来往，躯殻不知谁滞留。\n穹壤岂无陆修静，知君认得故吾不。",
        "dynasty": "宋",
        "collection_info": null
    },
    {
        "uuid": "3b3e141b304d3aaf0dc240b41f756480",
        "title": "和道士陈天隠  其二",
        "author": "谢枋得",
        "content": "岂不逍遥自采真，世间何地可容身。\n碧潭秋月元无物，丽日祥风只爱春。\n天上尽多知己友，尘中安得见心人。\n赤虬一跃蓬莱近，又恐丹丘有宿因。",
        "dynasty": "宋",
        "collection_info": null
    },
    {
        "uuid": "f27607f8f246a6a5d0e143ccbb41c80f",
        "title": "和道士陈天隠  其三",
        "author": "谢枋得",
        "content": "学道无魔道不成，神人得计是无名。\n光风自觉长潇洒，明月何曾有死生。\n早悟梅山难养性，何如福地别寻盟。\n梅花香裏堪联句，莫笑人间石鼎鸣。",
        "dynasty": "宋",
        "collection_info": null
    },
    {
        "uuid": "cfa7ca7d2e9ee922dd3cada093e71b26",
        "title": "谢刘纯父惠木绵布",
        "author": "谢枋得",
        "content": "嘉树种木绵，天何厚八闽。\n厥土不宜桑，蚕事殊艰辛。\n木绵收千株，八口不忧贫。\n江东易此种，亦可致富殷。\n奈何来瘴疠，或者畏苍旻。\n吾知饶信间，蚕月如岐邠。\n儿童皆衣帛，岂但奉老亲。\n妇女贱罗绮，卖丝买金银。\n角齿不兼与，天道斯平均。\n所以木绵利，不畀江东人。\n避秦衣木叶，矧肯羞悬鹑。\n天下有元德，孔融愿卜邻。\n绨袍望不及，共裘志自仁。\n赠我以两端，物意皆可珍。\n洁白如雪积，丽密过绵纯。\n羔缝不足贵，狐腋难拟伦。\n絺纩皆作贡，此物不荐陈。\n岂非神禹意，隠匿遗小民。\n诗多草木名，笺疏欲谆谆。\n国家无楚越，欲识固无因。\n剪裁为大裘，穷冬胜三春。\n拜嘉重感激，触物尤酸辛。\n吁嗟彼寒谷，邹律今不神。\n三宫坐穹庐，雨雪或十旬。\n安得遗此惠，飞到君王身。\n塞上寒堕指，挟纩谁为温。\n人各赐两端，费银二万斤。\n大军四十万，谈笑却胡尘。\n感君道义交，何异骨肉亲。\n可与知者道，众人笑且嗔。\n玉案未能报，琼琚情则真。\n春秋二百年，币交几君臣。\n季札有赠好，千古尚如新。",
        "dynasty": "宋",
        "collection_info": null
    },
    {
        "uuid": "466c26d6785837b57badafe19c5155b2",
        "title": "谢张四居士惠纸衾",
        "author": "谢枋得",
        "content": "何年捣玉楮，莹洁无滓坌。\n清兴厌纯绵，安有尘可振。\n夜卧白昼中，冰雪心不紊。\n梦觉梅花香，炉红绝烟熅。\n疑到玉皇前，俯视日月晕。\n人间绮罗帐，何异锦覆粪。\n吾慕忍寒人，从师游鲁邻。\n爵禄不可辞，高举已在汶。\n独怜无褐民，茅檐冻欲偾。\n大裘正万丈，德心欠广运。\n天下皆无寒，孔孟有素藴。\n愿与物为春，衾铁吾不愠。\n以君志趣高，惠我无俗韵。\n缟带报纻衣，侨札真契分。",
        "dynasty": "宋",
        "collection_info": null
    },
    {
        "uuid": "4b6ab491ed5cfc4d07d4be3956c1197d",
        "title": "谢人惠米线",
        "author": "谢枋得",
        "content": "玉粒百谷王，有功满人寰。\n舂磨作琼屑，飞雷落九关。\n翕张化瑶线，弦直又可弯。\n汤镬海沸腾，玉龙自相扳。\n银涛滚雪浪，出没几漩澴。\n有味胜汤餠，饫歌不愁癏。\n包裹数十里，莹洁无点班。\n兴师远持糒，此物正可颁。\n千万一日饱，不费金数锾。\n长安权贵人，五鼎靳笑颜。\n玉食过九重，恨无土宇版。\n岂知有琼糜，天雨到市阛。\n愿献空峒帝，马迷龙难攀。",
        "dynasty": "宋",
        "collection_info": null
    },
    {
        "uuid": "437fd955178f4fc74114ecbb055f33d8",
        "title": "谢人冬至送鸭酒",
        "author": "谢枋得",
        "content": "阳復且闭关，万物畏坤含。\n双鳬飞天外，鹜食何贪婪。\n儒道又一泰，十年乱愈餤。\n谁家读书堂，庭阶无青藫。\n此时谈诗书，莲经提鱼篮。\n平生太玄文，知者无一谭。\n之子爱野鹜，骥驹舞两骖。\n厚颜酒食馔，不猎悬鹑鹌。\n寒威甚毒矢，三杯胜七䤴。\n烂醉寻梅花，登峰吾尚堪。",
        "dynasty": "宋",
        "collection_info": null
    },
    {
        "uuid": "76d4997e40122247b9bef09e2680bd8e",
        "title": "乞酰",
        "author": "谢枋得",
        "content": "平生忍酸寒，鼻吸醋三斗。\n先民耻乞字，乞酰良可丑。\n卖鷄买鱼烹，鷄鱼谁舍取。\n将为水晶鲙，聊悦苦吟口。\n主人曰无酰，调和只宜酒。\n一夜严霜寒，池冰坚可扣。\n谁知酒不冰，流澌鱼可走。\n旁观粲然笑，易牙知此否。\n始知五味和，咸酸必相有。\n提壶我有求，君瓮肯发瓿。\n宿诺惠未来，望梅渴已久。\n似闻君酿酰，巧心出杨柳。\n杨柳属他人，肠断香山叟。\n举瓢酌酰时，又忆玉纤手。\n一顾一心酸，泪珠满翠袖。\n此亦人至情，何不告朋友。\n古人有乞浆，得酒意愈厚。\n又恐酒俱来，太岁正在酉。",
        "dynasty": "宋",
        "collection_info": null
    },
    {
        "uuid": "0460086c55398bbea75062bdfcd01121",
        "title": "谢黄禅师华严会供食",
        "author": "谢枋得",
        "content": "十兆九万拜，求道心如惔。\n毗卢顶上珠，直欲一手探。\n天厨送谁馔，众腹岂敢贪。\n君有维摩心，作茧怜吴蚕。\n八万四千供，只须丈室函。\n昔我闻晨钟，今载草堂柟。\n流年急如梭，长歌愧仙蓝。\n勇寻赵州关，何畏白髮鬖。\n愿为护法轮，金甲持长锬。\n又恐回道人，晚遇黄龙南。",
        "dynasty": "宋",
        "collection_info": null
    },
    {
        "uuid": "fa62905bfbb937e5c3fc4a7e208072cf",
        "title": "赠道士阮太虚何存斋",
        "author": "谢枋得",
        "content": "六道四生苦，何人不烦恼。\n官人自做官，道人自修道。\n相逢不下马，各自寻蓬岛。\n前生非亲契，今生如何好。\n本来无因缘，安得有果报。\n来非人捉来，到是天送到。\n我若不呈丑，道教一齐倒。\n春风缚不住，秋月蚀愈皎。\n莫登时贵门，谈天恨欠早。\n对面不相识，开口便激恼。\n譬如弄杂剧，徒取傍人笑。\n道我是风颠，知我已明了。\n莫愁我饥渴，天厨食自饱。\n真宰善解家，未敢与人道。",
        "dynasty": "宋",
        "collection_info": null
    },
    {
        "uuid": "62caf0881ded35e43f27f7a9b6431c5c",
        "title": "菖蒲歌",
        "author": "谢枋得",
        "content": "有石奇峭天琢成，有草夭夭冬夏青。\n人言菖蒲非一种，上品九节通仙灵。\n异根不带尘埃气，孤操爱结泉石盟。\n明窗凈几有宿契，花林草砌无交情。\n夜深不嫌清露重，晨光疑有白云生。\n嫩如秦时童女登蓬瀛，手携绿玉杖徐行。\n瘦如天台山上圣贤僧，休粮绝粒孤鹤形。\n劲如五百义士从田横，英气凛凛磨青冥。\n清如三千弟子立孔庭，回琴点瑟天机鸣。\n堂前不入红粉意，席上常听诗书声。\n怪石篠簜皆充贡，此物舜庙当共登。\n神农知己入本草，灵均蔽贤遗骚经。\n幽人躭玩发仙兴，方士服饵延修龄。\n綵鸾紫凤琪花苑，赤虬玉麟芙蓉城。\n上界真人好清凈，见此灵苗当大惊。\n我欲携之朝太清，瑶草不敢专芳馨。\n玉皇一笑留香案，锡与有道者长生。\n人间千花万草尽荣艳，未必敢与此草争高名。",
        "dynasty": "宋",
        "collection_info": null
    },
    {
        "uuid": "4299ce8b629055b1f84813f187b0ea81",
        "title": "荆棘中杏花",
        "author": "谢枋得",
        "content": "墙东荒蹊抱村斜，荆棘狼籍盘根芽。\n何年丹杏此留种，小红濈濈争春华。\n野人惯见谩不省，独有诗客来咨嗟。\n天真不到铅粉笔，富艳自是宫闱花。\n曲池芳径非宿昔，苍苔浊酒同天涯。\n京师惜花如惜玉，晓担卖彻东西家。\n杏花看红不看白，十日忙杀游春车。\n谁家园裏有此树，郑重已着重帏遮。\n阿娇新宠贮金屋，明妃远嫁愁清笳。\n落花萦帘拂床席，亦有飘泊沾泥沙。\n天公无心物自物，得意未用相陵夸。\n黄昏人归花不语，惟有落月啼栖鸦。",
        "dynasty": "宋",
        "collection_info": null
    },
    {
        "uuid": "1b0f6d5b4eee6da08c5af0c623349867",
        "title": "赠何古梅学医",
        "author": "谢枋得",
        "content": "永州何仙药最灵，神丸能溃邕州城。\n广西两道再清平，百万赤子荷更生。\n笙鹤一去三百年，东南忽变为腥膻。\n为血为肉生灵苦，在者疮痍何日痊。\n上界真人有同性，不学神仙学孔孟。\n有术医国无人知，要为吾民救微命。\n察脉肥瘠韩子精，论疾阴阳子产明。\n神功端不让思邈，古道依然如宋清。\n得钱卖药少取利，无钱乞药喜舍施。\n好客来时入酒垆，无朋终日阅书市。\n忆昔民生三皇前，下寿无疾享百年。\n神人妙用不可见，本草灵素犹有传。\n古云医不通三书，世上断不服其药。\n如君胸中有炎黄，冷笑三书尽糟粕。\n我闻上帝最好生，活人功多朝玉京。\n请看岐叟至陶葛，神仙多是良医成。\n东南干戈二十秋，人无贫富眉长愁。\n千人幸有一人在，到处呻吟无歌讴。\n遗黎若要家平康，但愿良医自天降。\n不龟手药有灵时，好看良医作良相。",
        "dynasty": "宋",
        "collection_info": null
    },
    {
        "uuid": "ae443fcead724e009b5a3b3fcc3fef46",
        "title": "赠画梅吴雪坞",
        "author": "谢枋得",
        "content": "冷凝寒极雪漫漫，天下无人知袁安。\n起来门前问梅竹，吾友可以话岁寒。\n岁寒心肠似铁石，不与万木同摧残。\n有时醉中画梅竹，洪钧只在掌握间。\n人生莫与天争巧，上帝一见开笑颜。\n八极俗物不足道，千年陈人无可观。\n谁人奈得此雪过，春风去后终须还。\n千红万紫争烂熳，梅竹携手隠空山。\n皋陶庭坚不祀苦，程婴杵臼存孤难。\n岂无当门独立者，五更风雪不相干。\n上帝慈仁须动念，醒来红日上三竿。",
        "dynasty": "宋",
        "collection_info": null
    },
    {
        "uuid": "e5767cdbb246ea8dbb435d1ad4ac09eb",
        "title": "谢药",
        "author": "谢枋得",
        "content": "雪深不能镵黄精，天寒不能斸茯苓。\n瑶草共食何日长，还丹独炼何时成。\n如来怜我似鹤形，指挥龙树露神灵。\n佛无老死无生灭，何用劳我以长生。",
        "dynasty": "宋",
        "collection_info": null
    },
    {
        "uuid": "7941e910e83c4ffb58cb231a35f3a021",
        "title": "谢惠椒醤等物  其一",
        "author": "谢枋得",
        "content": "堇荼易地味不甘，姜桂到老性愈辣。\n人言申椒能变化，我见苾芬终不灭。\n古来郊庙荐德馨，此物气味通神明。\n开口一笑露眼睛，望君点化佛先成。",
        "dynasty": "宋",
        "collection_info": null
    },
    {
        "uuid": "b6f7e197858a1d1e2c2f9860b68a6974",
        "title": "谢惠椒醤等物  其二",
        "author": "谢枋得",
        "content": "孔子爱食蔬菜羹，羹中无醤必不食。\n先生执醤馈高年，此味珍羞岂易得。\n瓶中有粟岂过望，谁怜陶令分嘉饷。\n喜君不作无髮人，免得东坡借擂醤。",
        "dynasty": "宋",
        "collection_info": null
    },
    {
        "uuid": "448e18ffb028e0fa386f37537e9fa60c",
        "title": "谢麫",
        "author": "谢枋得",
        "content": "丰年自古说来牟，四月麦熟胜秋收。\n天厨送食不待求，有麫䬪饦吾何忧。\n安得化身为儿童，戏沙作麫可报答。\n授记或为阿育王，请铸八万四千塔。",
        "dynasty": "宋",
        "collection_info": null
    },
    {
        "uuid": "88bf7210d97e7ec40c87b21ce370a112",
        "title": "崇真院绝粒偶书付儿熙之定之并呈张苍峰刘洞斋华甫",
        "author": "谢枋得",
        "content": "西汉有臣龚胜卒，闭口不食十四日。\n我今半月忍渴饥，求死不死更无术。\n精神常与天往来，不知饮食为何物。\n若非功行积未成，便是业债偿未毕。\n太清群仙宴会多，凤箫龙笛鸣瑶瑟。\n岂无道兄相提携，骑龙直上寥天一。",
        "dynasty": "宋",
        "collection_info": null
    },
    {
        "uuid": "7110072ef84af230da7c9e3603ba4a8c",
        "title": "吾友张四居士为僧敢献善颂",
        "author": "谢枋得",
        "content": "天台罗汉形模，也学丹霞刬草。\n少年大振宗风，好箇五山长老。",
        "dynasty": "宋",
        "collection_info": null
    },
    {
        "uuid": "6e5be8d13af26b13d73190a355e23aad",
        "title": "书林十景诗  其一",
        "author": "谢枋得",
        "content": "巍巍文笔光书林，插空屹地皆天成。\n尖齐不假云烟敛，圆健何劳雨露深。\n椽墨太阿窥小丑，书天不动龙蛇走。\n何用蒙恬制作工，五色光芒焕星斗。",
        "dynasty": "宋",
        "collection_info": null
    },
    {
        "uuid": "f922ded646790d1bb245ca88fdcb60c6",
        "title": "书林十景诗  其二",
        "author": "谢枋得",
        "content": "元君吴老皆昇真，民怀被德为斯亭。\n和烟芳草连天碧，笑日仙花满树春。\n前后古阴迎蓊鬰，远近琅玕森玉立。\n祥风静定不见寒，凤尾婆娑暄暖日。",
        "dynasty": "宋",
        "collection_info": null
    },
    {
        "uuid": "9fb8b3315decf6e7c5885a0712619944",
        "title": "书林十景诗  其三",
        "author": "谢枋得",
        "content": "雄峰驰骤万马奔，浮空积翠如昆崙。\n中有一蛙清且瘦，天成不假钻锄痕。\n神物深潜清彻底，霹雳电光生石齿。\n桃花飞雨三月红，汹涌湖光涨春水。",
        "dynasty": "宋",
        "collection_info": null
    },
    {
        "uuid": "e2a6fa03da4c6e60f1926a788099ffac",
        "title": "书林十景诗  其四",
        "author": "谢枋得",
        "content": "携锄凿破南山云，种来修竹凌青冥。\n参天引风挺苍玉，匝地印月筛黄金。\n清瘦何妨惟却俗，凈扫胸中尘万斛。\n何当裁制十二个，吹作来仪凤凰曲。",
        "dynasty": "宋",
        "collection_info": null
    },
    {
        "uuid": "e2ed1d2e60f37575f2bb1476f82eee1b",
        "title": "书林十景诗  其五",
        "author": "谢枋得",
        "content": "岱嶂吞吐云烟迷，山川独胜东南奇。\n银河倒泻风雨急，玉龙交战冰霜飞。\n巨流溅石驾空谷，仰望斯须突起粟。\n西湖不羡冷泉亭，爽利可人清兴足。",
        "dynasty": "宋",
        "collection_info": null
    },
    {
        "uuid": "c737dc9f18260e54d62ef8eb01d6ef35",
        "title": "书林十景诗  其六",
        "author": "谢枋得",
        "content": "路盘屈曲蛇行惊，岭危崒嵂龟纹真。\n俯窥毛悚超宇宙，仰扪手得探星辰。\n斜阳堕块朱砂魄，暮霞几缕胭脂色。\n来朝海气泛扶桑，拥出金轮光赫赫。",
        "dynasty": "宋",
        "collection_info": null
    },
    {
        "uuid": "3482969f5fd723c2a293f608de527fb4",
        "title": "书林十景诗  其七",
        "author": "谢枋得",
        "content": "长虹跨陆登云衢，会同海宇皆车书。\n日斜市溃夜喧息，月来云静天无疵。\n水劫金蟇形不槁，常生玉兔药常捣。\n可怜沧海几桑田，照耀古今人尽老。",
        "dynasty": "宋",
        "collection_info": null
    },
    {
        "uuid": "6fa6973260a82115dacfbc71057c32eb",
        "title": "书林十景诗  其八",
        "author": "谢枋得",
        "content": "仰山梵剎万竹间，巨鲸吼动天风寒。\n前声穿云出山久，后音待月挥槌难。\n长短轻重知多少，断续参差不奇偶。\n敲残一百余八声，树色糢糊落星斗。",
        "dynasty": "宋",
        "collection_info": null
    },
    {
        "uuid": "e7b75704019a01d3f87f04892f9ba22a",
        "title": "书林十景诗  其九",
        "author": "谢枋得",
        "content": "古阴寂寂人踪稀，一泓凝碧环招提。\n洪音清韵系风雨，山鸣谷响声迟迟。\n昧爽初分天欲晓，岚气升腾迷木杪。\n金乌鼓翼海色红，烁醒林中正栖鸟。",
        "dynasty": "宋",
        "collection_info": null
    },
    {
        "uuid": "bb2ef141f1ac3b6a62ee933cde596c70",
        "title": "书林十景诗  其一○",
        "author": "谢枋得",
        "content": "朔风吹折寒梅枝，严凝冻合彤云痴。\n华峰屹立亘今古，堆累积聚皆昏迷。\n杨花飞舞盈三尺，蜨翅交加呈六出。\n朝阳发焰照干坤，万壑千崖消粉饰。",
        "dynasty": "宋",
        "collection_info": null
    },
    {
        "uuid": "8d3d54efec1bd87f367fc7c32f708885",
        "title": "蚕妇吟",
        "author": "谢枋得",
        "content": "子规啼彻四更时，起视蚕稠怕叶稀。\n不信楼头杨柳月，玉人歌舞未曾归。",
        "dynasty": "宋",
        "collection_info": null
    },
    {
        "uuid": "e2c4ccf8daa4c2f3d6425057e4fdabbc",
        "title": "武夷山中",
        "author": "谢枋得",
        "content": "十年无梦得还家，独立青峰野水涯。\n天地寂寥山雨歇，几生修得到梅花。",
        "dynasty": "宋",
        "collection_info": null
    },
    {
        "uuid": "c5837fbe6a1615f9b41ff4fc45476b78",
        "title": "仙隠观",
        "author": "谢枋得",
        "content": "秋日閒十日，面怀秋山空。\n烟霞固常态，败叶铺山红。\n平生五大夫，投老一秃翁。\n相看各萧索，事付不语中。\n二轮固代谢，四季弭初终。\n义霜素悽惨，温律復冲融。\n相期保岁寒，木末回春风。",
        "dynasty": "宋",
        "collection_info": null
    },
    {
        "uuid": "662d1340395e2b223372ae6a3198e88a",
        "title": "送半村厉元吉出尉乌程",
        "author": "谢枋得",
        "content": "十二街头三尺雪，骏马健行如跛鼈。\n生怀故人厉半村，拂袖前行何勇决。\n迭山居士强欲吟，冻笔如椎砚欲裂。\n京国青衫十载交，欲言不言情哽咽。\n愿君勿作绕指柔，愿君勿作在矿铁。\n甘雨幽遐冤草苏，清风宇宙贪泉竭。\n循良讵困圣明时，玉烛光华待调燮。",
        "dynasty": "宋",
        "collection_info": null
    },
    {
        "uuid": "24538982685df8dbd3a94fc722ad8a68",
        "title": "题龟峰",
        "author": "谢枋得",
        "content": "三十二峰峰最高，脚踏高处真人豪。\n远观灵山一㟝嵝，俯视彭蠡无波涛。\n眼明始见沧海阔，心閒却怜人世劳。\n后百千年谁独立，万古一览皆秋毫。",
        "dynasty": "宋",
        "collection_info": null
    },
    {
        "uuid": "15b1350d0082a5705a2134e6fb60d613",
        "title": "小孤山",
        "author": "谢枋得",
        "content": "人言此是海门关，海眼无涯骇众观。\n天地偶然留砥柱，江山有此障狂澜。\n坚如勇士专场立，危比孤臣末世难。\n明日登峰须造极，渺观宇宙我心宽。",
        "dynasty": "宋",
        "collection_info": null
    },
    {
        "uuid": "53a82cd3280a7b9bb459917ad0d46532",
        "title": "忠贤祠",
        "author": "谢枋得",
        "content": "正气冲融自一家，宦情儒墨共根芽。\n身因世故归民社，道为时谋重圣涯。\n千古寒光流夜月，满天余彩漾晴霞。\n殷勤瞻拜诸公侧，送尽长林几晚鸦。",
        "dynasty": "宋",
        "collection_info": null
    },
    {
        "uuid": "2351a5ca90f8c20a88df312645752c25",
        "title": "蚕",
        "author": "谢枋得",
        "content": "养口资身頼以桑，终成王道泽流长。\n吐丝不羡蜘蛛巧，饲叶频催织女忙。\n三起三眠时化运，一生一死命天常。\n待看献茧盆缫后，先与吾皇织衮裳。",
        "dynasty": "宋",
        "collection_info": null
    },
    {
        "uuid": "764159ed1257a9954e11d5e406fb74a0",
        "title": "儒富庄  其一",
        "author": "谢枋得",
        "content": "一从孔氏去藏书，直至秦人不喜儒。\n柱下老仙今有后，安知文不在兹乎。",
        "dynasty": "宋",
        "collection_info": null
    },
    {
        "uuid": "36ba18191b2ff50f42e6829b18f35f69",
        "title": "儒富庄  其二",
        "author": "谢枋得",
        "content": "东观羣儒作好官，束书不许散人看。\n何时遂作西林友，读得韩文熟已难。",
        "dynasty": "宋",
        "collection_info": null
    },
    {
        "uuid": "e77503c9748cfc3191e9e2377bc19887",
        "title": "九宫山",
        "author": "谢枋得",
        "content": "真人何代结幽栖，累世奎光焕紫泥。\n日月高奔黄道近，衡庐傍出玉绳低。",
        "dynasty": "宋",
        "collection_info": null
    },
    {
        "uuid": "e68ec1aef85b2ebc9003d38070661691",
        "title": "赠秋山道人",
        "author": "谢枋得",
        "content": "晒衣台上草春深，天遣诗人近士林。\n宇宙中间千万变，长歌收拾付閒心。",
        "dynasty": "宋",
        "collection_info": null
    },
    {
        "uuid": "aa16e51b02319b6a2e9a39862aae9823",
        "title": "和李白浔阳紫极宫感秋",
        "author": "谢枋得",
        "content": "雨歇月明松，天碧光入竹。\n好怀一时开，干坤清可掬。\n相携尘外游，此乐岂我独。\n扫开松上云，恐有鹤来宿。\n爽气逼斗牛，何待蜀仙卜。\n独怜天心劳，千岁几剥復。\n沧海有红尘，不见虚舟覆。\n问讯安期生，何年枣当熟。",
        "dynasty": "宋",
        "collection_info": null
    },
    {
        "uuid": "79df01c8e09253b11cba0afe9703436a",
        "title": "自况",
        "author": "谢枋得",
        "content": "手捻琪花吹玉萧，至人长与道逍遥。\n黄云白鹤无拘束，閒看吴儿弄晚潮。",
        "dynasty": "宋",
        "collection_info": null
    },
    {
        "uuid": "558b054453ca0061dd365ef237037aae",
        "title": "挂冠",
        "author": "谢枋得",
        "content": "玉皇殿下卸恩袍，羞见冥鸿惜羽毛。\n天地有心扶社稷，朝廷无意得英豪。\n早知骨鲠撄时忌，何似山林遁迹高。\n次第秋风到兰菊，归家痛饮读离骚。",
        "dynasty": "宋",
        "collection_info": null
    },
    {
        "uuid": "2ce912435c63e913b6ba1c8d989dc72b",
        "title": "窗间戏题",
        "author": "谢枋得",
        "content": "云在青山自往还，鹤穿云外上青天。\n云来鹤去不相试，两个无心莫结缘。",
        "dynasty": "宋",
        "collection_info": null
    },
    {
        "uuid": "72cf50739de4ff5fdf380e055ec33417",
        "title": "题庆全庵  其一",
        "author": "谢枋得",
        "content": "莲如君子甘离世，菊似逸民难出山。\n不信众芳□寂寞，天香流出满人间。",
        "dynasty": "宋",
        "collection_info": null
    },
    {
        "uuid": "643a6f26b351efabbca8258c5e39eb4e",
        "title": "题庆全庵  其二",
        "author": "谢枋得",
        "content": "长松落落多奇节，冬无雪霜夏无热。\n根头更有千岁苓，知谁可语长生诀。",
        "dynasty": "宋",
        "collection_info": null
    },
    {
        "uuid": "902bde2b7e4b685d369ce1ad1c4fa3e4",
        "title": "赏牡丹  其一",
        "author": "谢枋得",
        "content": "兰佩蓉裳骨相寒，山中何日鼎成丹。\n春深富贵花如此，一笑尊前醉眼看。",
        "dynasty": "宋",
        "collection_info": null
    },
    {
        "uuid": "5c66d88bb7f1dd269b5d12cbbe8d0bcd",
        "title": "赏牡丹  其二",
        "author": "谢枋得",
        "content": "洛阳园裏草茵寒，梦想尧夫一寸丹。\n安得根头知上品，今人多是就花看。",
        "dynasty": "宋",
        "collection_info": null
    },
    {
        "uuid": "742a19cf21482cc6e740c98f43b1e76e",
        "title": "秦人洞",
        "author": "谢枋得",
        "content": "来避秦人万事休，鸟啼花落几春秋。\n洞门深锁无人到，山自青青水自流。",
        "dynasty": "宋",
        "collection_info": null
    },
    {
        "uuid": "761c7ae2707f1615474a525b6fa13c26",
        "title": "句",
        "author": "谢枋得",
        "content": "要知今日谢枋得，便是当年许月卿。",
        "dynasty": "宋",
        "collection_info": null
    }
]