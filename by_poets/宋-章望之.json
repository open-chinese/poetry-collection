[
    {
        "uuid": "733a16b29775cf8adebccb1dd046faa9",
        "title": "夏昼",
        "author": "章望之",
        "content": "一日常百刻，转若车轮忙。\n千日十万刻，百年能几长。\n达人齐古今，一生甚微茫。\n夏日岂为永，而足以较量。\n人世不足惜，行善乃自彰。\n无及闲暇时，般乐为淫荒。\n夷齐饿人者，颜闵非公王。\n其人品孰亚，周氏与虞唐。\n亦用仁义积，岂今身未亡。\n富贵无可恃，莫与公道强。\n夜思昼以力，四序皆流光。\n示君夏昼诵，惕惕其自伤。",
        "dynasty": "宋",
        "collection_info": null
    },
    {
        "uuid": "44de6e7a0aa0c3f294f8b554d05fad04",
        "title": "和陈述古仙居岩老堂诗",
        "author": "章望之",
        "content": "岩前未老客，期在老樵渔。\n抚俗多閒暇，开轩适起居。\n读诗明治乱，学易体盈虚。\n频许相从否，吾将当故庐。",
        "dynasty": "宋",
        "collection_info": null
    },
    {
        "uuid": "918de37e065be09d043a3dd438fbeac3",
        "title": "一人泉",
        "author": "章望之",
        "content": "一人泉在此山颠，万人可饮闻旧言。\n顾我无人试此水，盛夏独饮南风前。",
        "dynasty": "宋",
        "collection_info": null
    },
    {
        "uuid": "b2d11f1773b49f0ba4e88520b8b2cdc2",
        "title": "明智寺",
        "author": "章望之",
        "content": "重复青山裏，双峰锁寺门。\n楼耸排云阁，松盘过路根。",
        "dynasty": "宋",
        "collection_info": null
    },
    {
        "uuid": "00637e85b6f36ff7b076c3ecdd0fbd55",
        "title": "句",
        "author": "章望之",
        "content": "是水为佳境，中城枕碧湖。\n楼台万室近，物象几州无。",
        "dynasty": "宋",
        "collection_info": null
    }
]