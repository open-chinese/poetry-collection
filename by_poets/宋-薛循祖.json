[
    {
        "uuid": "40ec5150eb44ca4c94ebc5f2b58c3994",
        "title": "秋园咏物  其一",
        "author": "薛循祖",
        "content": "怪尔知时节，逢时辄自鸣。\n空阶一夜响，短榻几人惊。\n唧唧催寒色，萧萧助叶声。\n无人悲物意，徒语不堪情。",
        "dynasty": "宋",
        "collection_info": null
    },
    {
        "uuid": "bc4d6d7c586a6d884af4be83bc27c798",
        "title": "秋园咏物  其二",
        "author": "薛循祖",
        "content": "风急翅纷纷，遥空自作羣。\n到来秋塞月，鸣入暮江云。\n乱起千行字，俱飞一片文。\n高楼有思妇，嘹呖岂堪闻。",
        "dynasty": "宋",
        "collection_info": null
    },
    {
        "uuid": "9f499780bbce100bee2cf5380af4ac15",
        "title": "题采药图",
        "author": "薛循祖",
        "content": "江山奇峯雨后多，千层飞瀑洒青萝。\n扶筇亦觉溪桥滑，尚有幽人采药过。",
        "dynasty": "宋",
        "collection_info": null
    }
]