[
    {
        "uuid": "406014e0fcab4a1d87799d13e70e905e",
        "title": "寿胡运使",
        "author": "刘阆风",
        "content": "青原连峰鬰嵯峨，中产瑞石如金螺。\n清淑之气孕秀多，蜿蟺旁礴无偏颇。\n间世人杰文星罗，六一鸣道继雄轲。\n忠简名节森聱牙，乃孙所学能传家。\n天孙为织云锦窠，五凤装楼龙作梭。\n吐词摛藻正而葩，纬国经邦真土苴。\n暂屈计台烦抚摩，飞刍輓粟汉萧何。\n专城治郡政不苛，分医散药起札瘥。\n幻出东湖十里荷，百花蔽亏万柳遮。\n民不知劳在咄嗟，涂歌里咏自吟哦，坐致金穰玉烛和。\n登城万宝丰百嘉，黍稷稻粱菽禾麻。\n维时秋律灰吹葭，玉宇凉生雨乍过。\n银河夜静风无波，祥烟瑞霭纷交加。\n只说牛女此会佳，谁知神仙降云车。\n中驱下扶走乘戈，玉妃拥卫不撝呵。\n童女十二颜如花，乘鸾吹箫静无譁。\n弹璈戛玉献琵琶，琴奏双成瑟女娲。\n仙掌金茎吸露华，西凉蒲萄胜流霞。\n桃实如蟠枣如瓜，祝公千百算增遐。\n公持玉节镇龙沙，我领辕门吉水涯。\n一水东西骋望赊，安得共泛张骞槎。\n秋风阊阖鸣玉珂，公归调鼎我盐醝，持衡不致斤两差。\n诗寄柏梁愧猗那，因词见意倘可歌。",
        "dynasty": "宋",
        "collection_info": null
    }
]