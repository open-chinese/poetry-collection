[
    {
        "uuid": "1d04ad778fe0f333d0e39aecd4f2a5ae",
        "title": "十竹",
        "author": "释清顺",
        "content": "城中寸土如寸金，幽轩种竹只十箇。\n春风慎勿长儿孙，穿我阶前绿苔破。",
        "dynasty": "宋",
        "collection_info": null
    },
    {
        "uuid": "3728dd43f872a72f32f2f5c5df7a5693",
        "title": "林下",
        "author": "释清顺",
        "content": "久从林下游，颇识林下趣。\n纵渠绿阴繁，不碍清风度。\n闲来石上眠，落叶不知数。\n一鸟忽飞来，啼破幽寂处。",
        "dynasty": "宋",
        "collection_info": null
    },
    {
        "uuid": "1f5a002265be58003f5bd300cb3ea45b",
        "title": "西湖僧舍",
        "author": "释清顺",
        "content": "竹暗不通日，泉声落如雨。\n春风自有期，桃李乱深坞。",
        "dynasty": "宋",
        "collection_info": null
    },
    {
        "uuid": "02378f5adab83af6d0174e017d572a2a",
        "title": "宿天竺",
        "author": "释清顺",
        "content": "昔人不可见，行路多长松。\n空遗炼丹处，井干绿苔封。\n月明还独宿，白云下疏钟。\n夜半桂子落，不知自何峰。",
        "dynasty": "宋",
        "collection_info": null
    },
    {
        "uuid": "8994863dfa64b6a89963d57bda18014b",
        "title": "书景舒庵壁",
        "author": "释清顺",
        "content": "大布君能衣，始知蚕口非。\n冢间容一榻，身外但三衣。\n护戒避生草，浄心观落晖。\n寂寥能自守，今世固应稀。",
        "dynasty": "宋",
        "collection_info": null
    }
]