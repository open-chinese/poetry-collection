[
    {
        "uuid": "48ef4e7a047b2d15e335a9e3961821e4",
        "title": "偈颂一百零九首  其一",
        "author": "释可湘",
        "content": "祖翁阃域，扑地掀天。\n亲切一回打透，不妨垂手入廛。",
        "dynasty": "宋",
        "collection_info": null
    },
    {
        "uuid": "b88653739a17ca7dbdf2b04fb8bbde00",
        "title": "偈颂一百零九首  其二",
        "author": "释可湘",
        "content": "摩竭陀国，亲行此令。\n从上以来，孰敢违命。",
        "dynasty": "宋",
        "collection_info": null
    },
    {
        "uuid": "eabee652398afdeae579fa83f7f90c8b",
        "title": "偈颂一百零九首  其三",
        "author": "释可湘",
        "content": "一释迦，二元和，三佛陀。\n阿呵呵，团栾且唱太平歌。",
        "dynasty": "宋",
        "collection_info": null
    },
    {
        "uuid": "a18f60bde23a31dcffa15c7bc6a22fe1",
        "title": "偈颂一百零九首  其四",
        "author": "释可湘",
        "content": "触目未尝无，临机道什么。\n钱是足陌，物是定价。\n坐破七箇蒲团，卷帘方见天下。\n千里追风非骏马。",
        "dynasty": "宋",
        "collection_info": null
    },
    {
        "uuid": "cf135b83bccf527eca6386b3d15bfa15",
        "title": "偈颂一百零九首  其五",
        "author": "释可湘",
        "content": "黄檗打临济，义出丰年。\n兴化赶克宾，虾为子屈。\n其功盖代，只要重论。\n一火铸成金弹子，棒头敲出玉麒麟。",
        "dynasty": "宋",
        "collection_info": null
    },
    {
        "uuid": "31ca6335b0e53ba33fd7947ea1bf17ae",
        "title": "偈颂一百零九首  其六",
        "author": "释可湘",
        "content": "浄倮倮，赤洒洒。\n婷娉柳底花间，依约风前月下。\n僧繇妙笔难描画。",
        "dynasty": "宋",
        "collection_info": null
    },
    {
        "uuid": "033c070d5d700ccfbe7d8730022c33bc",
        "title": "偈颂一百零九首  其七",
        "author": "释可湘",
        "content": "□□□□理机梭，徧向园林织绮罗。\n唯有黄鹂知此意，纔方偷眼又春过。",
        "dynasty": "宋",
        "collection_info": null
    },
    {
        "uuid": "c41aa4bbcbf6163c2eefd2c9ee7d8961",
        "title": "偈颂一百零九首  其八",
        "author": "释可湘",
        "content": "风不来，树不动。\n沩仰父子，互呈体用。\n三十乌藤话已行，万牛回首丘山重。",
        "dynasty": "宋",
        "collection_info": null
    },
    {
        "uuid": "97751cc4c50f253a6f01598b329a76f6",
        "title": "偈颂一百零九首  其九",
        "author": "释可湘",
        "content": "未举念，周游华藏。\n未下足，超越毗卢。\n若道一法在门外，笑倒文殊。",
        "dynasty": "宋",
        "collection_info": null
    },
    {
        "uuid": "5687b24aadab860192a8f30b75559789",
        "title": "偈颂一百零九首  其一○",
        "author": "释可湘",
        "content": "拨尘见佛，佛亦是尘。\n山僧脚布作炊巾，眼不见为浄。",
        "dynasty": "宋",
        "collection_info": null
    },
    {
        "uuid": "e9b2f41198c0a5800e04b0253577db49",
        "title": "偈颂一百零九首  其一一",
        "author": "释可湘",
        "content": "薄福住常云，生涯只任真。\n灯笼悬露柱，北斗对南辰。\n法法皆依位，机机合见人。\n大家齐努力，扶起破沙盆。",
        "dynasty": "宋",
        "collection_info": null
    },
    {
        "uuid": "1e1ccbfa878a2385f38a036bf004b6e1",
        "title": "偈颂一百零九首  其一二",
        "author": "释可湘",
        "content": "悉达出头来，卖弄丑举止。\n云门打不杀，德山呵不起。\n晓间园里听鶑啼，昔日毗岚今宛尔。",
        "dynasty": "宋",
        "collection_info": null
    },
    {
        "uuid": "798417b07077ed8860b07ac98f66dd90",
        "title": "偈颂一百零九首  其一三",
        "author": "释可湘",
        "content": "幽壑鼓寒涛，霜林木叶飘。\n普通年远事，历历在今朝。",
        "dynasty": "宋",
        "collection_info": null
    },
    {
        "uuid": "27d3f58d2a3329c13ec8d79f5777e35c",
        "title": "偈颂一百零九首  其一四",
        "author": "释可湘",
        "content": "初三十一，中九下七。\n今朝总入书云笔，大书特书兼屡书，祖师两眼黑如漆。",
        "dynasty": "宋",
        "collection_info": null
    },
    {
        "uuid": "8f44160b0c550604f85649de37b0e676",
        "title": "偈颂一百零九首  其一五",
        "author": "释可湘",
        "content": "腊月五，无别语。\n握起须弥槌，打动虚空鼓。\n五日风，十日雨，圣人作而万物覩。",
        "dynasty": "宋",
        "collection_info": null
    },
    {
        "uuid": "00d0a609fc51cf9a6b7837aecf26723d",
        "title": "偈颂一百零九首  其一六",
        "author": "释可湘",
        "content": "一大藏教，了无关钥。\n奇峰峩峩，幽石落落。\n拨转机轮话已行，到底不留元字脚。",
        "dynasty": "宋",
        "collection_info": null
    },
    {
        "uuid": "c29a2ee3bc35d5b6db1c126e55799968",
        "title": "偈颂一百零九首  其一七",
        "author": "释可湘",
        "content": "每怜纸捻揾无油，将底光辉古荡湫。\n今日元宵时节至，也还水上挂灯毬。",
        "dynasty": "宋",
        "collection_info": null
    },
    {
        "uuid": "6715fc2f95315e92152e06d9386f67f2",
        "title": "偈颂一百零九首  其一八",
        "author": "释可湘",
        "content": "胸摩卍字，弄假像真。\n椁示双趺，弄真像假。\n柳垂金线舞春风，演说涅槃犹未罢。",
        "dynasty": "宋",
        "collection_info": null
    },
    {
        "uuid": "2bce43dc0bedd351ab2db0f236cbad23",
        "title": "偈颂一百零九首  其一九",
        "author": "释可湘",
        "content": "门外门内，一时分付。\n若是俊流，何必重举。",
        "dynasty": "宋",
        "collection_info": null
    },
    {
        "uuid": "55429e86c69d54fbf1c714ebd39565b4",
        "title": "偈颂一百零九首  其二○",
        "author": "释可湘",
        "content": "老瞿昙，没碑记。\n占慈氏机先，埋通天界至。\n也须还我坐具地。",
        "dynasty": "宋",
        "collection_info": null
    },
    {
        "uuid": "89c83b6f118d526e9d0a908e3e1f5795",
        "title": "偈颂一百零九首  其二一",
        "author": "释可湘",
        "content": "佛祖眼睛，衲僧命脉。\n触境遇缘，单重交拆。\n桃花红，李花白。",
        "dynasty": "宋",
        "collection_info": null
    },
    {
        "uuid": "b19cc9eff0d559e70ecd7aab7fdbf2c8",
        "title": "偈颂一百零九首  其二二",
        "author": "释可湘",
        "content": "拶透大圆觉，平地沉山岳。\n翻笑刻舟人，无绳徒自缚。",
        "dynasty": "宋",
        "collection_info": null
    },
    {
        "uuid": "91997fc7fd1b0ef5f1db16ce2d05d64d",
        "title": "偈颂一百零九首  其二三",
        "author": "释可湘",
        "content": "冬节前后，砂飞石走。\n忽忆沩山两凤毛，进前退后扬家丑。\n毕竟九岩作么生，面南看北斗。",
        "dynasty": "宋",
        "collection_info": null
    },
    {
        "uuid": "c9759d733a737fd9ea16d6ba2c9009b4",
        "title": "偈颂一百零九首  其二四",
        "author": "释可湘",
        "content": "言中彼此带幽玄，尽向言中辨正偏。\n孤负一条官驿路，茫茫沉在月明前。",
        "dynasty": "宋",
        "collection_info": null
    },
    {
        "uuid": "2494104c40f398dafb8b9be907fb3a2b",
        "title": "偈颂一百零九首  其二五",
        "author": "释可湘",
        "content": "中秋令节，升堂指月。\n眨得眼来，楚天空阔。",
        "dynasty": "宋",
        "collection_info": null
    },
    {
        "uuid": "cbba62235771a42d2ea5b17a30a9bb2a",
        "title": "偈颂一百零九首  其二六",
        "author": "释可湘",
        "content": "十方同聚会，瞎馿趁大队。\n箇箇学无为，眉上更安眉。\n此是选佛场，屎窖立封疆，心空及第归。",
        "dynasty": "宋",
        "collection_info": null
    },
    {
        "uuid": "20b067dc7a8e102bc820e3c0d347e92d",
        "title": "偈颂一百零九首  其二七",
        "author": "释可湘",
        "content": "黄面老，初成道，夸诧一场相皷倒。\n雪岭峩峩雪未消，星河湛湛星犹皎。\n诸人冷地眼开时，莫似贫儿拾得宝。",
        "dynasty": "宋",
        "collection_info": null
    },
    {
        "uuid": "36179f6e433a3310589ff6127d2a6de0",
        "title": "偈颂一百零九首  其二八",
        "author": "释可湘",
        "content": "一年十二月，过了无多日。\n乃事竟如何，茫然黑似漆。\n休休休，空悠悠，前许多时何处去，大寒然后索衣裘。",
        "dynasty": "宋",
        "collection_info": null
    },
    {
        "uuid": "212aba2a1f5444b3d4d60a4ad5a40789",
        "title": "偈颂一百零九首  其二九",
        "author": "释可湘",
        "content": "岸柳骎骎绿，岩花渐渐红。\n摩胸一段义，舒卷在春风。\n分明点与诸人了，切忌朦胧在梦中。",
        "dynasty": "宋",
        "collection_info": null
    },
    {
        "uuid": "c93dfeca4d82f4d5c9176874374d9dd1",
        "title": "偈颂一百零九首  其三○",
        "author": "释可湘",
        "content": "道道，非常道。\n踏不嗔，闹浩浩。\n莫管自家知不知，但看大熟秋成早。\n今日无端入荒草。",
        "dynasty": "宋",
        "collection_info": null
    },
    {
        "uuid": "e3a1fcde837e048d738697ae3ac3ac3e",
        "title": "偈颂一百零九首  其三一",
        "author": "释可湘",
        "content": "祖翁活业，无减无增。\n纵不挨究，亦自分明。\n古田蓄水重重绿，野烧迎春渐渐青。",
        "dynasty": "宋",
        "collection_info": null
    },
    {
        "uuid": "54585e01565c0b0d5eb6e833838e3a7f",
        "title": "偈颂一百零九首  其三二",
        "author": "释可湘",
        "content": "如来禅与祖师心，不在灵山及少林。\n日转柳阴莲沼静，乱蝉呜咽众蛙嗂。",
        "dynasty": "宋",
        "collection_info": null
    },
    {
        "uuid": "5a829aec5751a299fc34f72fc99bb754",
        "title": "偈颂一百零九首  其三三",
        "author": "释可湘",
        "content": "几次淘澄，半生熬炼。\n直教气息全无，脱体精明自现。\n粗细短长，突出难辨。\n不是心，不是佛，不是物，分晓一团银绣线。",
        "dynasty": "宋",
        "collection_info": null
    },
    {
        "uuid": "6787d227577d3b4d7590c0b7d7d94e66",
        "title": "偈颂一百零九首  其三四",
        "author": "释可湘",
        "content": "咬定牙关，全提杀活。\n刳文殊胫，拔维摩舌。\n更有一机，不说不说。",
        "dynasty": "宋",
        "collection_info": null
    },
    {
        "uuid": "a8f752274bd399483c55ad703d3b9b1c",
        "title": "偈颂一百零九首  其三五",
        "author": "释可湘",
        "content": "多处添，少处减。\n家常用度，文不加点。",
        "dynasty": "宋",
        "collection_info": null
    },
    {
        "uuid": "5d46a2c7f173c2d2710879faeff063c3",
        "title": "偈颂一百零九首  其三六",
        "author": "释可湘",
        "content": "干纸燃，漏灯盏，茫茫蹉过人何限。\n当头点出许谁看，三世如来同箇眼。",
        "dynasty": "宋",
        "collection_info": null
    },
    {
        "uuid": "078c1cd8ba6c82b10f6af39991ab8e8b",
        "title": "偈颂一百零九首  其三七",
        "author": "释可湘",
        "content": "心不是佛，智不是道。\n唯此一事，如何寻讨。\n赤水得之非珍，昆岗拾来非宝。\n寒山子，曾了了。\n微风吹幽松，近听声愈好。",
        "dynasty": "宋",
        "collection_info": null
    },
    {
        "uuid": "bc354516b029cee41daa8a048b8ffd1c",
        "title": "偈颂一百零九首  其三八",
        "author": "释可湘",
        "content": "黄面老汉，至死脱空。\n分明病背，特故摩胸。\n当日无人知此意，年年花鸟诉春风。",
        "dynasty": "宋",
        "collection_info": null
    },
    {
        "uuid": "a864adcc8d279b197156ce565c854492",
        "title": "偈颂一百零九首  其三九",
        "author": "释可湘",
        "content": "南来北来，上载下载。\n赵州老儿，法久成弊。\n三峰建箇门庭，除此别无体制。\n任是宿觉经过，也只一样看待。\n分什么南赡部洲，北鬰单越，西瞿耶尼，东弗于逮。",
        "dynasty": "宋",
        "collection_info": null
    },
    {
        "uuid": "78c4a18d747ecadf4e2e72801ee40a94",
        "title": "偈颂一百零九首  其四○",
        "author": "释可湘",
        "content": "古佛以慈悲为室，山僧以怒駡为室。\n且要活捉生蛇，逼教角出。",
        "dynasty": "宋",
        "collection_info": null
    },
    {
        "uuid": "bf07c81836e16a275844dcb8126febaa",
        "title": "偈颂一百零九首  其四一",
        "author": "释可湘",
        "content": "开天门，闢地户。\n震法雷，击法皷。",
        "dynasty": "宋",
        "collection_info": null
    },
    {
        "uuid": "6ca7e0e8fc4465b42b19fcaeafb989ce",
        "title": "偈颂一百零九首  其四二",
        "author": "释可湘",
        "content": "札住智者颊舌，剖出达磨骨髓。\n长剑倚天，寒光焰焰。",
        "dynasty": "宋",
        "collection_info": null
    },
    {
        "uuid": "b89737a5d9f01180ec24c86d254cf8b6",
        "title": "偈颂一百零九首  其四三",
        "author": "释可湘",
        "content": "身不离座，座不离身。\n须弥灯王，又是何人。\n老来抬脚重千斤。",
        "dynasty": "宋",
        "collection_info": null
    },
    {
        "uuid": "ce5f15079c3452fbed082a944887b2c7",
        "title": "偈颂一百零九首  其四四",
        "author": "释可湘",
        "content": "二月春将半，夭桃盛放花。\n灵云归去后，香艷落谁家。\n只如道直至如今更不疑，遇饭吃饭，遇茶吃茶。",
        "dynasty": "宋",
        "collection_info": null
    },
    {
        "uuid": "a1f2671aae557e095fa22c07c2115b7d",
        "title": "偈颂一百零九首  其四五",
        "author": "释可湘",
        "content": "春日迟迟，春花烂烂。\n般若灵光，显然无间。\n捏不聚兮拨不散。",
        "dynasty": "宋",
        "collection_info": null
    },
    {
        "uuid": "006e563ce6bcfa97a446c0f862fa69df",
        "title": "偈颂一百零九首  其四六",
        "author": "释可湘",
        "content": "一径直，二周遮。\n不循旧制，别立生涯。\n藕丝窍里翻筋斗，麦浪堆中钓得虾。",
        "dynasty": "宋",
        "collection_info": null
    },
    {
        "uuid": "87b961a98b4e1c2ac2f06d47d30f00ae",
        "title": "偈颂一百零九首  其四七",
        "author": "释可湘",
        "content": "日月如梭，光阴似箭。\n目前一机，万化千变。\n甚处见得，西风一阵来，落叶两三片。",
        "dynasty": "宋",
        "collection_info": null
    },
    {
        "uuid": "338191c13f610c4007c24bdec4abc50f",
        "title": "偈颂一百零九首  其四八",
        "author": "释可湘",
        "content": "凌霄队里，昔曾合火分赃。\n小朶峰前，善贾不停死货。\n横身那畔，鹘眼迷踪。\n归根深得旨，落叶舞西风。",
        "dynasty": "宋",
        "collection_info": null
    },
    {
        "uuid": "73f007bb81930f7eba9b8c6a22ede555",
        "title": "偈颂一百零九首  其四九",
        "author": "释可湘",
        "content": "一脚跨西天，隻履驻东土。\n缺齿老臊胡，自来行阔步。\n儿孙遍地觅踪由，长忆年年十月五。\n嗈嗈兮寒雁鸣云，凛凛兮霜风袭户。",
        "dynasty": "宋",
        "collection_info": null
    },
    {
        "uuid": "ba30fec7f1fd3eecf8749df458ff213d",
        "title": "偈颂一百零九首  其五○",
        "author": "释可湘",
        "content": "吴山青，越山青。\n揖让分宾主，低昂见弟兄。\n中间一句，风静潮平。\n满堂皆顾陆，捉笔画难成。",
        "dynasty": "宋",
        "collection_info": null
    },
    {
        "uuid": "c8070fb24a369855f7d837c057dfaf7d",
        "title": "偈颂一百零九首  其五一",
        "author": "释可湘",
        "content": "灌顶云收，峩眉月昼。\n父翁一片肝肠，宛如生铁铸就。\n弟应兄呼，全机漏逗。\n苏州菱，邵伯藕。",
        "dynasty": "宋",
        "collection_info": null
    },
    {
        "uuid": "e95058d1f0dee923869263f0f9c17913",
        "title": "偈颂一百零九首  其五二",
        "author": "释可湘",
        "content": "春山迭乱青，春水湛虚碧。\n豁开楼阁门，分身千百亿。\n一念差，云羃羃，善财无路寻知识。",
        "dynasty": "宋",
        "collection_info": null
    },
    {
        "uuid": "22442f6778216301679ae3a5f799e555",
        "title": "偈颂一百零九首  其五三",
        "author": "释可湘",
        "content": "撞出娘胎海岳昏，指天指地若无人。\n年年倾尽西湖水，难洗瞿昙满面尘。",
        "dynasty": "宋",
        "collection_info": null
    },
    {
        "uuid": "db9e6cb9873ee96589bab223eaea98a1",
        "title": "偈颂一百零九首  其五四",
        "author": "释可湘",
        "content": "不是心，亦非佛。\n玉兔东昇，金乌西没。\n循环不暂停，究竟知何物。\n那箇男儿腕力强，一槌击碎精灵窟。",
        "dynasty": "宋",
        "collection_info": null
    },
    {
        "uuid": "5e14fab4c09c05210687f75195a2cd74",
        "title": "偈颂一百零九首  其五五",
        "author": "释可湘",
        "content": "雪山高几何，矗矗在天表。\n咄哉竺土仙，六年登不到。\n登得到，绝之遶，背手摘南辰，下视众峰小。",
        "dynasty": "宋",
        "collection_info": null
    },
    {
        "uuid": "bd64db39ae986f70f62f73987c98cf09",
        "title": "偈颂一百零九首  其五六",
        "author": "释可湘",
        "content": "石说法，不谈禅。\n句句皆含妙，明明不在言。\n难将耳听，只贵心传。\n此外别求玄路入，洛阳桥上望长安。",
        "dynasty": "宋",
        "collection_info": null
    },
    {
        "uuid": "8ff3a677ae1d5d2d498e91f9e2d49ae1",
        "title": "偈颂一百零九首  其五七",
        "author": "释可湘",
        "content": "瞿昙出母胎，胆志大如斗。\n方学小儿行，便作狮子吼。\n水在湖，杓在手，乘时荡向无何有。\n也胜云门老古锥，药囊空掉丧车后。",
        "dynasty": "宋",
        "collection_info": null
    },
    {
        "uuid": "52113541ce936ead4ad13332843a726d",
        "title": "偈颂一百零九首  其五八",
        "author": "释可湘",
        "content": "东去西去，南来北来。\n铜头铁额，马面馿腮。\n毫端上打𨁝跳，灯影里舞三台。\n演福且搭箇样子，耍得好亲见一回，睡眼朦胧擘不开。",
        "dynasty": "宋",
        "collection_info": null
    },
    {
        "uuid": "6242032ca1c93028d553c10dc6bf94d6",
        "title": "偈颂一百零九首  其五九",
        "author": "释可湘",
        "content": "衲子奔相看，相看莫相负。\n饮水须贵脉，入门富弁主。\n问讯时，揖茶处，总为诸人开活路。\n若是谢三郎，扬眉便归去。",
        "dynasty": "宋",
        "collection_info": null
    },
    {
        "uuid": "da530025f38b43483ff830e38bab3e3e",
        "title": "偈颂一百零九首  其六○",
        "author": "释可湘",
        "content": "东家点灯，西家暗坐。\n一样元宵，生涯各做。\n暗坐底默默提撕，点灯者明明照破。",
        "dynasty": "宋",
        "collection_info": null
    },
    {
        "uuid": "7684140b166d5335e047f470cee9454e",
        "title": "偈颂一百零九首  其六一",
        "author": "释可湘",
        "content": "了了无言，蓦胸一拳。\n蜃江水急，不许泊船。",
        "dynasty": "宋",
        "collection_info": null
    },
    {
        "uuid": "9287f17b7398c797a6fd35d417bb0c1c",
        "title": "偈颂一百零九首  其六二",
        "author": "释可湘",
        "content": "大化枢机，中流砥柱。\n归吾掌握，当见设施。",
        "dynasty": "宋",
        "collection_info": null
    },
    {
        "uuid": "43e3e54217160d8814d8318696e2a264",
        "title": "偈颂一百零九首  其六三",
        "author": "释可湘",
        "content": "追忆仙游辇未还，特输忠赤举风幡。\n掣开玉殿黄金锁，最忌当头触圣颜。",
        "dynasty": "宋",
        "collection_info": null
    },
    {
        "uuid": "b33cf2740129c2b9098ed2c83dc834d3",
        "title": "偈颂一百零九首  其六四",
        "author": "释可湘",
        "content": "江上山，山上寺。\n门对斗城开，东西分两序，总不得动着。\n是法住法位，世间相常住。",
        "dynasty": "宋",
        "collection_info": null
    },
    {
        "uuid": "2e5c2f800bdcd0576385a83ce5858cf0",
        "title": "偈颂一百零九首  其六五",
        "author": "释可湘",
        "content": "今朝五月五，及时道一句。\n无山可采药，有水堪竞渡。\n江心如许大龙舟，聚集梢郎同驾御。\n彼岸不着，此岸不居。\n只箇中流，住无所住。\n机先夺得锦标归，石女木人争起舞。",
        "dynasty": "宋",
        "collection_info": null
    },
    {
        "uuid": "7c37ddeb370763bba9a6cbfebd119dd2",
        "title": "偈颂一百零九首  其六六",
        "author": "释可湘",
        "content": "巾子峰头云开云合，龙翔江上潮落潮平。\n师承底事，的的分明。\n风前不必兄呼弟，见后毋劳弟应兄。",
        "dynasty": "宋",
        "collection_info": null
    },
    {
        "uuid": "cd8d0a3b43d735ee3efb9b0e31fe2c6c",
        "title": "偈颂一百零九首  其六七",
        "author": "释可湘",
        "content": "春雪满空来，触处似花开。\n不知园里树，那箇是真梅。",
        "dynasty": "宋",
        "collection_info": null
    },
    {
        "uuid": "20733c81e73e386e859069da4525ddad",
        "title": "偈颂一百零九首  其六八",
        "author": "释可湘",
        "content": "摩胸告，展脚示。\n有来由，没巴鼻。\n佛灭二千年，比丘少惭愧。",
        "dynasty": "宋",
        "collection_info": null
    },
    {
        "uuid": "eea8f14c6a739c189e7c9fc3f1afb755",
        "title": "偈颂一百零九首  其六九",
        "author": "释可湘",
        "content": "建法幢，立宗旨。\n既承师训，合听官差。\n且宗旨法幢作么生建立。\n行船同一命，方屯飞虎于江心。\n打皷召三军，又布长蛇于雪岭。\n海宇顿清犹带甲，心王亲覩始休兵。",
        "dynasty": "宋",
        "collection_info": null
    },
    {
        "uuid": "b0a5925fa5ec1a254f6538337ebe1f96",
        "title": "偈颂一百零九首  其七○",
        "author": "释可湘",
        "content": "无门之门须得门而入，无意之意须得意而通。\n一扇西兮一扇东。",
        "dynasty": "宋",
        "collection_info": null
    },
    {
        "uuid": "86efe08112e6871a33a51b30aa0c9f47",
        "title": "偈颂一百零九首  其七一",
        "author": "释可湘",
        "content": "顽钝以此销镕，偏小以此弹击。\n直中曲，曲中直。\n老卢不会，达磨不识。",
        "dynasty": "宋",
        "collection_info": null
    },
    {
        "uuid": "32c5c913a4a4403ae03635e3597f6230",
        "title": "偈颂一百零九首  其七二",
        "author": "释可湘",
        "content": "一札当头，无咽喘气，大钧播物，易地生春。\n佛祖都来听处分。",
        "dynasty": "宋",
        "collection_info": null
    },
    {
        "uuid": "1fc2bc003525de961ffeaa93dacd4a38",
        "title": "偈颂一百零九首  其七三",
        "author": "释可湘",
        "content": "语是谤，默是诳。\n语默向上一机，佛祖闻而胆丧。\n曾郎辊三箇木毬，德山挥一条白棒。\n尽是弄精魂，呈影像。\n何似脚指筑着，挨门拶着。\n卷帘见着，堪作衲僧榜样。\n一声鹤唳千峰上。",
        "dynasty": "宋",
        "collection_info": null
    },
    {
        "uuid": "6b43aa285e480d98c862b21568689de8",
        "title": "偈颂一百零九首  其七四",
        "author": "释可湘",
        "content": "太白峰头月，寒泉水底灯。\n清光分上下，千里恰同明。\n一点不来翻夜雨，难谩迦叶老师兄。",
        "dynasty": "宋",
        "collection_info": null
    },
    {
        "uuid": "59d41b7440f474477b735cdde15b21bc",
        "title": "偈颂一百零九首  其七五",
        "author": "释可湘",
        "content": "烟树斫开，晓月挂檐。\n嘶木马岭云耕罢，春风吹雨。\n吼泥牛声前，领会无差。\n共乐法，喜禅悦，打刀须是邠州铁。",
        "dynasty": "宋",
        "collection_info": null
    },
    {
        "uuid": "7edef3bba17ae75f0641ea2291f983bc",
        "title": "偈颂一百零九首  其七六",
        "author": "释可湘",
        "content": "今朝三月十五，眨眼又见春暮。\n尺璧难酬寸阴，白日岂宜虚度。\n可怜杜宇一声声，啼得血流无用处。",
        "dynasty": "宋",
        "collection_info": null
    },
    {
        "uuid": "38a2006fbaaa964a4f2aa57c0f2c260c",
        "title": "偈颂一百零九首  其七七",
        "author": "释可湘",
        "content": "仰天湾下，喝石岭头。\n昔年落赚，覆水难收。\n当堂称父子，背面是冤仇。\n影也不愿再见，岂料界随相逐同到福州。\n莫莫莫，休休休。\n粗香强撮土，说破不为雠。",
        "dynasty": "宋",
        "collection_info": null
    },
    {
        "uuid": "6ed39cc55ff7d13fed89b55615db816c",
        "title": "偈颂一百零九首  其七八",
        "author": "释可湘",
        "content": "十方国土中，惟有一乘法。\n如何是一乘法，梅雨过，芰荷香，熏风殿阁生微凉。",
        "dynasty": "宋",
        "collection_info": null
    },
    {
        "uuid": "2e9ca1cae139c6bc11a38fee0b024939",
        "title": "偈颂一百零九首  其七九",
        "author": "释可湘",
        "content": "平明始立秋，冷已到山头。\n谈风说露兮蜩蝉嘒急，咏砌吟墙兮蟋蟀声浮。\n不作佛法商量，不作时景话会。\n观世音菩萨将钱买胡餠，放下手却是生铁一块。",
        "dynasty": "宋",
        "collection_info": null
    },
    {
        "uuid": "353690f42fbf66e0f1874fbe0a29ec91",
        "title": "偈颂一百零九首  其八○",
        "author": "释可湘",
        "content": "九日正当期，登高报众知。\n黄花到处有，岂独在东篱。\n难逢美景，采出一枝。\n触目无人明此意，何妨自插满头归。",
        "dynasty": "宋",
        "collection_info": null
    },
    {
        "uuid": "984f0042f5b1d393f8c260ac1724c183",
        "title": "偈颂一百零九首  其八一",
        "author": "释可湘",
        "content": "洞山首座吃果子，开口落空亡。\n雪峤两堂吞栗蓬，分头张意气。\n衲僧家，手是秤，眼是秤，轻也知，重也知。\n半斤八两，毫髮无亏。\n争奈未明三八九，难辨力㘞希。",
        "dynasty": "宋",
        "collection_info": null
    },
    {
        "uuid": "46ea8e6ba4b746a4dd157dd6c4ccf20f",
        "title": "偈颂一百零九首  其八二",
        "author": "释可湘",
        "content": "金乌飞，玉兔驰。\n归来重会面，动是隔年期。\n鼻头垂下元如旧，三昧依前各不知。",
        "dynasty": "宋",
        "collection_info": null
    },
    {
        "uuid": "d73d0f6483384c06ceb0d583d2a0c800",
        "title": "偈颂一百零九首  其八三",
        "author": "释可湘",
        "content": "赵州转藏，动必全真。\n婆子开缄，语惊时听。\n从前汗马无人识，只要重论盖代功。",
        "dynasty": "宋",
        "collection_info": null
    },
    {
        "uuid": "c054b9b4598f04eb977b8d084b4a7d6a",
        "title": "偈颂一百零九首  其八四",
        "author": "释可湘",
        "content": "傍家觅佛，着相参禅。\n何异钓鱼于山上，听水于炉边。\n三冬今去一，眨眼过残年。\n翻思少室庭前雪，惟有神光得正传。",
        "dynasty": "宋",
        "collection_info": null
    },
    {
        "uuid": "ce89e66fa85ccdcd5a2e9bb33198fa9c",
        "title": "偈颂一百零九首  其八五",
        "author": "释可湘",
        "content": "三声鼎盖普门开，苦海劳生唤不回。\n九十春光今又半，空飞花片点莓苔。",
        "dynasty": "宋",
        "collection_info": null
    },
    {
        "uuid": "7d16fd4d240961f5708b90ecaee8d24d",
        "title": "偈颂一百零九首  其八六",
        "author": "释可湘",
        "content": "清明前，寒食后，处处扫松，家家插柳。\n祖意甚分明，茫然不知有。\n三皇冢上绝人游，芳草连天髑髅吼。",
        "dynasty": "宋",
        "collection_info": null
    },
    {
        "uuid": "e4697f90ae25dbc62aeb2c6275a77166",
        "title": "偈颂一百零九首  其八七",
        "author": "释可湘",
        "content": "集云法令不徒施，趁起丹山白凤儿。\n昨夜已飞霄汉去，平明空撼碧梧枝。",
        "dynasty": "宋",
        "collection_info": null
    },
    {
        "uuid": "9e0ecb41192ffe3c9da981198b06a55f",
        "title": "偈颂一百零九首  其八八",
        "author": "释可湘",
        "content": "打牛即是，打车即是。\n一种无絃琴，弹落知音耳。\n委不委，曹娥读夜碑，且较三十里。",
        "dynasty": "宋",
        "collection_info": null
    },
    {
        "uuid": "954356cc627f02151af6381c0c128203",
        "title": "偈颂一百零九首  其八九",
        "author": "释可湘",
        "content": "心王宁，六国清。\n百川潮落，四海浪平。\n其如轇轕情尘，当遵古佛制，若也沉昏道眼，还待腊八冰。\n心王辽邈，孰覩其形。\n记得柏岩问洞山，观察使姓什么，不委他姓。\n名什么，不委他名。\n殆传尊贵语，举目隔神京。\n相留过夏，曲徇人情。\n往往都来欠一程。",
        "dynasty": "宋",
        "collection_info": null
    },
    {
        "uuid": "e96db2c8fdcbbbba41e606d0037ce9a3",
        "title": "偈颂一百零九首  其九○",
        "author": "释可湘",
        "content": "眼若不睡，诸梦自除。\n心若不异，万法一如。\n佛也无，魔也无，今朝五月五，何用钉桃符。",
        "dynasty": "宋",
        "collection_info": null
    },
    {
        "uuid": "8472f8b2e608cb6b33353f02a6feb6a6",
        "title": "偈颂一百零九首  其九一",
        "author": "释可湘",
        "content": "直下便瞥，炎天降雪。\n当今蹉者一回，前面煞有酷热。\n那堪铁弹铸未成，腊八冰不结。\n且过六月七月八月，更听松风动寥泬。",
        "dynasty": "宋",
        "collection_info": null
    },
    {
        "uuid": "ac14da3347ad80c487dcdd7433749b77",
        "title": "偈颂一百零九首  其九二",
        "author": "释可湘",
        "content": "世事悠悠，美景难留。\n不可寝于长夜，须来共赏中秋。\n天宇浄，桂花浮。\n一片月生海，几家人上楼。",
        "dynasty": "宋",
        "collection_info": null
    },
    {
        "uuid": "bf2a1ec9959cefd04f3fbb7326aa167b",
        "title": "偈颂一百零九首  其九三",
        "author": "释可湘",
        "content": "重阳节，何可说。\n篱菊新开剪剪金，霜柑微露团团月。\n元亮攒眉回去见境生情，闽王特地缄来弄巧成拙。\n处处登高看不彻。",
        "dynasty": "宋",
        "collection_info": null
    },
    {
        "uuid": "0c82e07c7730e8377d270cb47a0ffefa",
        "title": "偈颂一百零九首  其九四",
        "author": "释可湘",
        "content": "两肩担不起，压倒世间人。\n觌体常现前，知他是什么。\n纵使六阴塞户，无欠亦无余。\n假饶一气转钧，同明復同暗。\n瞿昙广说，达磨直指。\n诘其端由，全没巴鼻。\n蓦见阳生第一爻，九九元来八十二。",
        "dynasty": "宋",
        "collection_info": null
    },
    {
        "uuid": "cc525fb1b4eb76f5e463972c53ac0416",
        "title": "偈颂一百零九首  其九五",
        "author": "释可湘",
        "content": "一阳生，飘瑞雪，唤转鰲山底时节。\n铁树开琼花，乌龟变白鳖，普贤眼里重添屑。",
        "dynasty": "宋",
        "collection_info": null
    },
    {
        "uuid": "22fb12517f8af1b546cd2a7e19658cd4",
        "title": "偈颂一百零九首  其九六",
        "author": "释可湘",
        "content": "空中一片云，起灭浑无定。\n或要下笔书，或要用钉钉。\n竹杖拈来画断休，免得年年为话柄。",
        "dynasty": "宋",
        "collection_info": null
    },
    {
        "uuid": "38496fe70715297811ec9bc246513616",
        "title": "偈颂一百零九首  其九七",
        "author": "释可湘",
        "content": "我此震旦人，到底少意气。\n放伊过界来，波涛起平地。\n直指单传，有甚巴鼻。\n神光因为这些，着了娘生隻臂。\n是旃檀，是馿屎。\n等闲一嗅脑门开，二十八代西天记。",
        "dynasty": "宋",
        "collection_info": null
    },
    {
        "uuid": "9958818e5554f278dc69c3e12f4c0150",
        "title": "偈颂一百零九首  其九八",
        "author": "释可湘",
        "content": "前时向者里抽钉拔楔，而今却要添钉着楔。\n前时向者里解粘去缚，而今却要添绳加索。",
        "dynasty": "宋",
        "collection_info": null
    },
    {
        "uuid": "8136712f36e0740f5e9d375c147cbd31",
        "title": "偈颂一百零九首  其九九",
        "author": "释可湘",
        "content": "朱行军威掩万众，特露太阿。\n济上座气盖诸方，不顾性命。\n选佛若无如是眼，宗风争得到于今。",
        "dynasty": "宋",
        "collection_info": null
    },
    {
        "uuid": "2a3e09727feeec9f673ac8350360d167",
        "title": "偈颂一百零九首  其一○○",
        "author": "释可湘",
        "content": "大藏小藏，尽从者里流出。\n放去千灯万焰，收来一月当天。\n只如不收不放一句作么生判断，上元定是正月半。",
        "dynasty": "宋",
        "collection_info": null
    },
    {
        "uuid": "2a4b2e335ab2b981f1578574b91ea02a",
        "title": "偈颂一百零九首  其一○一",
        "author": "释可湘",
        "content": "沩仰两爷儿，采茶机对机。\n只知呈体用，不觉露枪旗。\n正值风和日暖，何妨把手同归，子规啼破已多时。",
        "dynasty": "宋",
        "collection_info": null
    },
    {
        "uuid": "95106f91c2dff9e82bdb4f878c99f73a",
        "title": "偈颂一百零九首  其一○二",
        "author": "释可湘",
        "content": "始见桃花李花，又见榴花藕花。\n金色头陀，已归鸡足，灵云老子，杳隔天涯。\n安得风流出当家。",
        "dynasty": "宋",
        "collection_info": null
    },
    {
        "uuid": "e2f0439263d5a9dc35da1fd81c35f04a",
        "title": "偈颂一百零九首  其一○三",
        "author": "释可湘",
        "content": "娑罗双树间，瞿昙展脚睡。\n一睡二千年，而今醒也未。\n醒了也，足观瞻。\n山花开似锦，涧水湛如蓝。",
        "dynasty": "宋",
        "collection_info": null
    },
    {
        "uuid": "f6be7f98b5ee4626271dad93f8fb04b6",
        "title": "偈颂一百零九首  其一○四",
        "author": "释可湘",
        "content": "象骨飞冰片，鰲山吃雪团。\n家风严冷甚，觑着骨毛寒。\n声价腾今耀古，馨香炙地熏天。\n年年不断一炉烟。",
        "dynasty": "宋",
        "collection_info": null
    },
    {
        "uuid": "1595f155636a5a020cd0bbe2c642f27d",
        "title": "偈颂一百零九首  其一○五",
        "author": "释可湘",
        "content": "见鞭影而行已非良马，听板声打坐岂是禅流。\n参须自参，悟须自悟。\n少林孤坐接神光，更无一句闲言语。",
        "dynasty": "宋",
        "collection_info": null
    },
    {
        "uuid": "631fddbe9a41f48b94bcafc74a156c87",
        "title": "偈颂一百零九首  其一○六",
        "author": "释可湘",
        "content": "光境易消磨，看看中夏过。\n长连床上客，本分事如何。\n本分事，没回互。\n石梯侍者曾有言，某甲实是上堂去。",
        "dynasty": "宋",
        "collection_info": null
    },
    {
        "uuid": "0ea2cd3bbc0244bee4cdb17ac6dcd7ff",
        "title": "偈颂一百零九首  其一○七",
        "author": "释可湘",
        "content": "药山久不上堂，石中藴玉。\n院主率先启请，眼里无珠。\n昧一己而且从，误三军尤可悯。\n大似𪇅𪇅鸟守空池，鱼从脚下过，𪇅𪇅总不知。",
        "dynasty": "宋",
        "collection_info": null
    },
    {
        "uuid": "d2d6160fa1588a36e0316700927e8b02",
        "title": "偈颂一百零九首  其一○八",
        "author": "释可湘",
        "content": "嗟末法，恶时世。\n谕之向上关，略不点头。\n说及龙华会，何曾抽采。\n但见需撒花索苗米，恼得头白，逼得面黄。\n留香一钵饭，浑是皱眉粮。\n今岁上供银未解，来年新底又催纲。\n归堂快合休粮方。",
        "dynasty": "宋",
        "collection_info": null
    },
    {
        "uuid": "b3815ac76ac47762eeeba367f343d7e4",
        "title": "偈颂一百零九首  其一○九",
        "author": "释可湘",
        "content": "药山索盐，云岩奉马。\n父子一家，风流儒雅。\n我也有箇木毬，亦要辊上辊下。\n沙弥在么，出手不来，还成滞货。",
        "dynasty": "宋",
        "collection_info": null
    },
    {
        "uuid": "188d466b644aaec73ba869a2c671281b",
        "title": "颂古十四首  其一",
        "author": "释可湘",
        "content": "右胁翻身已怪哉，那堪便解舞三台。\n做模打样无端甚，宁免傍观臭口开。",
        "dynasty": "宋",
        "collection_info": null
    },
    {
        "uuid": "6c06ea54ecd3c32617c8a6fab6937966",
        "title": "颂古十四首  其二",
        "author": "释可湘",
        "content": "当堂据坐宝花床，真相从来本自黄。\n百万参徒谁不见，何须重把紫金粧。",
        "dynasty": "宋",
        "collection_info": null
    },
    {
        "uuid": "461f257a87a4f9d5d95004e360851c5e",
        "title": "颂古十四首  其三",
        "author": "释可湘",
        "content": "灵山结舌举花枝，迦叶难瞒展笑眉。\n接响承虚到今日，儿孙棒喝竞交驰。",
        "dynasty": "宋",
        "collection_info": null
    },
    {
        "uuid": "f5e6aa664848dd272c952a7962285941",
        "title": "颂古十四首  其四",
        "author": "释可湘",
        "content": "覆水难收满竺峰，如何临死更摩胸。\n说无说有成生灭，併付春风一梦中。",
        "dynasty": "宋",
        "collection_info": null
    },
    {
        "uuid": "acabc60b4e0201ec4e73d2d37de5285a",
        "title": "颂古十四首  其五",
        "author": "释可湘",
        "content": "鞭影非惟示阿难，敲空作响孰知还。\n当时未必皆良马，应妬清风起赤幡。",
        "dynasty": "宋",
        "collection_info": null
    },
    {
        "uuid": "e90f06b19ba071f26ce164688c3afda2",
        "title": "颂古十四首  其六",
        "author": "释可湘",
        "content": "拨开日面与月面，彷佛前三及后三。\n病在膏肓重爝艾，昏兜院主可无惭。",
        "dynasty": "宋",
        "collection_info": null
    },
    {
        "uuid": "872f4d72ab4f0afdb9af767e66f0d436",
        "title": "颂古十四首  其七",
        "author": "释可湘",
        "content": "望见毗耶彼上人，十中有九丧精魂。\n只消一箇浑崙石，打破群贤不二门。",
        "dynasty": "宋",
        "collection_info": null
    },
    {
        "uuid": "d259959cd61c4910cd35348e8d105093",
        "title": "颂古十四首  其八",
        "author": "释可湘",
        "content": "千年相逐太无知，你道金刚齐是谁。\n如是住时休说破，从教老汉自生疑。",
        "dynasty": "宋",
        "collection_info": null
    },
    {
        "uuid": "0b54b4284a96fbbbcf1ae449279d6225",
        "title": "颂古十四首  其九",
        "author": "释可湘",
        "content": "七处征它天外天，毫光直射阿难肩。\n瞿昙忒煞怜儿切，逼得鮎鱼上竹竿。",
        "dynasty": "宋",
        "collection_info": null
    },
    {
        "uuid": "6ffcd756acf68baa719fd5ad9231c77c",
        "title": "颂古十四首  其一○",
        "author": "释可湘",
        "content": "还还还后更无还，一箇闲人天地间。\n昨夜大虫遭虎咬，皮毛落尽体元斑。",
        "dynasty": "宋",
        "collection_info": null
    },
    {
        "uuid": "8a8b94c8a5d3baa9be7c05004c313a22",
        "title": "颂古十四首  其一一",
        "author": "释可湘",
        "content": "不向经头识本真，纸堆讨甚法王身。\n未开梵夹承当去，免作循行数墨人。",
        "dynasty": "宋",
        "collection_info": null
    },
    {
        "uuid": "9e2bf86e3f4d1c60fc2588fd9424885c",
        "title": "颂古十四首  其一二",
        "author": "释可湘",
        "content": "有句无句藤倚树，大似旱天开水路。\n正当树倒与藤枯，看看平地波涛注。",
        "dynasty": "宋",
        "collection_info": null
    },
    {
        "uuid": "faef6385d8f8186367c98592d59549ba",
        "title": "颂古十四首  其一三",
        "author": "释可湘",
        "content": "上树垂机值虎头，自知覆水已难收。\n犹能觌面呵呵笑，转却三春作九秋。",
        "dynasty": "宋",
        "collection_info": null
    },
    {
        "uuid": "058296038704a04bfd51596cdb564dfe",
        "title": "颂古十四首  其一四",
        "author": "释可湘",
        "content": "三番痛棒打馿腰，直往高安一款招。\n急水滩头翻巨浪，信知家富小儿骄。",
        "dynasty": "宋",
        "collection_info": null
    },
    {
        "uuid": "6fc7a5ba657962fba0d79fe6c21d4802",
        "title": "示众",
        "author": "释可湘",
        "content": "别传一脉涨曹溪，万法都来和不齐。\n叶落归根至今日，江南犹有鹧鸪啼。",
        "dynasty": "宋",
        "collection_info": null
    },
    {
        "uuid": "d1b5dc4dd1e1be99e21232b6286c6f49",
        "title": "出山相赞",
        "author": "释可湘",
        "content": "峭巍巍，孤迥迥。\n弃王宫，栖雪岭。\n分明冻得眼生星，幡然踏破千峰顶。",
        "dynasty": "宋",
        "collection_info": null
    },
    {
        "uuid": "93612b7a6e64500b82b59a3b203ed1d5",
        "title": "观音赞  其一",
        "author": "释可湘",
        "content": "观以耳观，听以眼听。\n道不虚行，谷不虚应。\n施无畏之力，灭烦恼之病。\n与诸佛同一慈心，与群生共一悲命。\n若非菩萨超越世出，世间焉能获二殊胜。",
        "dynasty": "宋",
        "collection_info": null
    },
    {
        "uuid": "706644a867838b037e81b3ab24cdae3b",
        "title": "观音赞  其二",
        "author": "释可湘",
        "content": "声色海中，随波发现。\n驾一叶之优昙，开普门之方便。\n洛伽山，慈悲岸，无十万亿国之远。",
        "dynasty": "宋",
        "collection_info": null
    },
    {
        "uuid": "a83beba5189aa32dfa0612654c0ad375",
        "title": "思惟相赞",
        "author": "释可湘",
        "content": "声以眼闻，色以耳见。\n万法融通，六根互换。\n作是思惟时，十方佛皆现。",
        "dynasty": "宋",
        "collection_info": null
    },
    {
        "uuid": "223c9a2f9331d5d7e2b8cc0d505df0e8",
        "title": "达磨赞  其一",
        "author": "释可湘",
        "content": "万里见梁王，无风波浪起。\n不得一茎芦，几乎沉杀你。",
        "dynasty": "宋",
        "collection_info": null
    },
    {
        "uuid": "33000a7cf8bdf9e09d857cc9cadee5ba",
        "title": "达磨赞  其二",
        "author": "释可湘",
        "content": "一无圣，二不识，忠言逆耳投江北。\n入水见长人，梁王方失色。\n千古万古空相忆。",
        "dynasty": "宋",
        "collection_info": null
    },
    {
        "uuid": "e5077b3ee2662a74f57661c31428c9a8",
        "title": "布袋赞  其一",
        "author": "释可湘",
        "content": "兜率宫，长汀市，逆行顺行，谁弗识你。\n有些滞货不能藏，到处逢人乱拈起。",
        "dynasty": "宋",
        "collection_info": null
    },
    {
        "uuid": "f7d7483f855ed8504c57e878f4abe3e6",
        "title": "布袋赞  其二",
        "author": "释可湘",
        "content": "未下生，先行脚。\n袋却干坤，簸弄自若。\n一汀流水白漫漫，杖子何曾探得着。",
        "dynasty": "宋",
        "collection_info": null
    },
    {
        "uuid": "0a3bdee11de23897b3e1659533e6a769",
        "title": "布袋赞  其三",
        "author": "释可湘",
        "content": "破布袋，甚奇特。\n背负肩驼，不肯抛掷。\n只知入水去求人，争奈脚跟浮逼逼。",
        "dynasty": "宋",
        "collection_info": null
    },
    {
        "uuid": "e065dc315de9f23ad264a8f79741ce3f",
        "title": "寒山赞  其一",
        "author": "释可湘",
        "content": "一句子，少机杼。\n作是思惟时，吾心在何许。\n芭蕉叶上三更雨。",
        "dynasty": "宋",
        "collection_info": null
    },
    {
        "uuid": "10e74e3189040398cb56d3419de90e0a",
        "title": "寒山赞  其二",
        "author": "释可湘",
        "content": "一见重岩壁立，挺然气宇争高。\n默默思量觅句，可怜走却金毛。",
        "dynasty": "宋",
        "collection_info": null
    },
    {
        "uuid": "124effb52758f61f405fe1f62e26d177",
        "title": "拾得赞  其一",
        "author": "释可湘",
        "content": "生苕箒，提在手。\n放下绝诸尘，转扫復转有。\n松门十里春如昼。",
        "dynasty": "宋",
        "collection_info": null
    },
    {
        "uuid": "3551a08d56a6c23f4f77dd4f66df0b0a",
        "title": "拾得赞  其二",
        "author": "释可湘",
        "content": "磨墨趱人下笔，肚里难禁技痒。\n频频转脑回头，不知失了白象。",
        "dynasty": "宋",
        "collection_info": null
    },
    {
        "uuid": "7d62be0fa5fb1e8111229c33f46d637c",
        "title": "朝阳穿破衲赞",
        "author": "释可湘",
        "content": "寸铁在手，横穿竖穿。\n札不入处，日轮昇天。",
        "dynasty": "宋",
        "collection_info": null
    },
    {
        "uuid": "e0b7f421c660220ab59aff9a3ef04abd",
        "title": "对月了残经赞",
        "author": "释可湘",
        "content": "黑荳未芽，朝数暮数。\n开得眼来，月圆当户。",
        "dynasty": "宋",
        "collection_info": null
    },
    {
        "uuid": "39cbbaabb8fe79be60f4ab811206abea",
        "title": "赞真觉像化姜布",
        "author": "释可湘",
        "content": "吃德山恶辣，耐同参逼拶。\n荡除露布葛藤，直得水底火发。\n阿剌剌，夫是之谓真觉菩萨。",
        "dynasty": "宋",
        "collection_info": null
    },
    {
        "uuid": "7a800af51776df94591e55cde6553c95",
        "title": "真觉赞",
        "author": "释可湘",
        "content": "德山全其颠，岩头插其尾。\n逼成一箇老于菟，两眼眈眈没牙齿。",
        "dynasty": "宋",
        "collection_info": null
    },
    {
        "uuid": "432b73e671a5ce24cff0d02fe32e0aef",
        "title": "文殊赞",
        "author": "释可湘",
        "content": "七佛命之为师，法王称之为子。\n五时开演，始终辅赞世尊。\n三昧常行，谈笑发挥龙女。\n曾现百千妙相，迦叶椎不能举。\n自言我真文殊，其余是甚伴侣。",
        "dynasty": "宋",
        "collection_info": null
    },
    {
        "uuid": "58bd214703dde0248f47dbca187be7c3",
        "title": "维摩赞",
        "author": "释可湘",
        "content": "谙菩萨之法式，现居士之仪形，闻如来名。\n跳下妙喜世界，悯众生苦，示疾毗耶离城。\n万化出于神变，一喙犹如建瓴。\n洎扣不二之法，何得默而无声。",
        "dynasty": "宋",
        "collection_info": null
    },
    {
        "uuid": "de70a579f45a44215de024cb4ad9caf0",
        "title": "马郎妇赞",
        "author": "释可湘",
        "content": "携鱼篮，呈粉面，勾动马家郎，眼花山影转。\n七轴莲经念到头，乞与黄金骨一串。",
        "dynasty": "宋",
        "collection_info": null
    },
    {
        "uuid": "37060ad183290f7fb18a999e59a72365",
        "title": "灵照女赞",
        "author": "释可湘",
        "content": "抛世业，蹈玄机。\n阿爷无藉頼，女子更顽皮。\n情知未若贫而乐，特故沿街卖笊篱。",
        "dynasty": "宋",
        "collection_info": null
    },
    {
        "uuid": "a704456819ce7f1f045ed65523264076",
        "title": "玄沙赞",
        "author": "释可湘",
        "content": "换却头颅脱谢家，南台江上足生涯。\n烂脓滴滴无人会，笑倒白苹红蓼花。",
        "dynasty": "宋",
        "collection_info": null
    },
    {
        "uuid": "2c0bbfd5d696f392c3494c76a332865e",
        "title": "船子赞",
        "author": "释可湘",
        "content": "药山之子石头孙，饥过心荒浪里奔。\n得箇锦鳞如许大，看来当与道吾分。",
        "dynasty": "宋",
        "collection_info": null
    },
    {
        "uuid": "27e3181a313d2581e4cd3381af6936ae",
        "title": "圆照和尚顶相奚翁请赞",
        "author": "释可湘",
        "content": "一笔传来，是何形状。\n彷佛宸封老树王，亭亭撑出凌霄上。\n无些子枝叶，有十分气量，端的丛林之榜样。",
        "dynasty": "宋",
        "collection_info": null
    },
    {
        "uuid": "1deef2dd30ffbf37898f8b178087488e",
        "title": "石溪和尚顶相柏堂请赞",
        "author": "释可湘",
        "content": "咄者老和尚，可煞慈悲相。\n清影落人间，香名透天上。\n弹瑕颣于八方，迪精明于万象。\n石骨崚嶒，溪光荡漾。\n一笔传来，众工绝唱，凌霄峰顶堆青嶂。",
        "dynasty": "宋",
        "collection_info": null
    },
    {
        "uuid": "f43cd1905ba4f590a61ec384405d4553",
        "title": "佛光法师真相致藏主请赞",
        "author": "释可湘",
        "content": "僧中英，教中杰。\n挂宋朝金襕，肆台衡木舌。\n如天河翻，如岩石裂，萎花风扫雨新奇，电影已收雷未绝。\n若是五逆儿郎，见彻明彻描邈得彻。\n信知这老和尚，已说今说当如是说。\n白云推出团团月。",
        "dynasty": "宋",
        "collection_info": null
    },
    {
        "uuid": "10aa64ae20fede209147a3b8b04ded0e",
        "title": "自赞  其一",
        "author": "释可湘",
        "content": "我本无此相，硬画箇模样。\n譬夫天台华顶峰，阴晴显晦几般状。\n顾陆妙丹青，也只写不像。\n写得像，望他顶𩕳头，何啻四万八千丈。",
        "dynasty": "宋",
        "collection_info": null
    },
    {
        "uuid": "625ad226bfe499f72a9633d593a9f8ae",
        "title": "自赞  其二",
        "author": "释可湘",
        "content": "谓是绝岸，眼里着楔。\n谓非绝岸，水中捞月。\n描不成，见不彻，分明头戴雪山雪。",
        "dynasty": "宋",
        "collection_info": null
    },
    {
        "uuid": "08b2a990328c7db2ea71717abc4ef537",
        "title": "自赞  其三",
        "author": "释可湘",
        "content": "衝开碧落，攧碎断崖。\n箇般摽致，其谁与偕。\n咦。",
        "dynasty": "宋",
        "collection_info": null
    },
    {
        "uuid": "dc18771943beabdde35d1a1bfacef814",
        "title": "九岩常住请赞",
        "author": "释可湘",
        "content": "单丝作线，独掌打拍。\n改样画猫儿，令一般体格。\n搅得蒙泉彻底浑，领边那免千斤轭。",
        "dynasty": "宋",
        "collection_info": null
    },
    {
        "uuid": "d4103bdc4d362359c04ae0b0f6d74021",
        "title": "浄社庄长老请赞",
        "author": "释可湘",
        "content": "似真非真，似假非假。\n远远描邈将来，双眉移在眼下。\n谁其为之，西山浄社，切忌认馿而作马。",
        "dynasty": "宋",
        "collection_info": null
    },
    {
        "uuid": "0b345412326a12ddb7852fc99901ffff",
        "title": "杭州普圆庵请赞",
        "author": "释可湘",
        "content": "花插不萌枝，衣披无缝袄。\n百万人前辊绣毬，八十翁翁忘却老。\n挨开千圣门，干坤只把一毛吞。\n拶透长安道，浄秽不禁苕箒扫。\n当年曾蹈须弥卢，而今觉见众山小。\n布丹青，打之遶，猫儿洗面自道好。",
        "dynasty": "宋",
        "collection_info": null
    },
    {
        "uuid": "479853104ead868afeb0c7bac3258c9e",
        "title": "高峰妙长老顶相沈一居士请赞",
        "author": "释可湘",
        "content": "去却一，拈得七。\n拶破疑团，咄咄咄。\n跳上天目山，据却狮子窟。\n返掷有余态，江湖声响出。\n且喜吾家有此郎，赛过天下大禅佛。",
        "dynasty": "宋",
        "collection_info": null
    },
    {
        "uuid": "870d2d183bfdbccb68dd6166633a4b2b",
        "title": "石壁",
        "author": "释可湘",
        "content": "喝不开兮凿不开，春风几度长莓苔。\n赵州拄杖虽粗粝，未必亲曾靠着来。",
        "dynasty": "宋",
        "collection_info": null
    },
    {
        "uuid": "7be8ec96277b0650824b2a521fe93a68",
        "title": "海南",
        "author": "释可湘",
        "content": "大地山河滚浪花，丙丁童子眼瞇𥊚。\n回头打得重溟透，赤脚波斯进象牙。",
        "dynasty": "宋",
        "collection_info": null
    },
    {
        "uuid": "d05a03d8257a4ad50b0cf47b76f76c14",
        "title": "一山",
        "author": "释可湘",
        "content": "万机俱罢口门缄，唤作如如落二三。\n拶得通身归峭壁，善财不到别峰参。",
        "dynasty": "宋",
        "collection_info": null
    },
    {
        "uuid": "418f3c42eaab173489ac54d5956f72d6",
        "title": "问庵",
        "author": "释可湘",
        "content": "撞入柴门扣有么，赵州用打不防家。\n依前只把拳头竖，未必蒿汤当得茶。",
        "dynasty": "宋",
        "collection_info": null
    },
    {
        "uuid": "c846d1161d01a40c04744bf0795da03a",
        "title": "雪岩",
        "author": "释可湘",
        "content": "片片不于他处落，当阳突出崄崖机。\n此时筑着聱禅客，卒急庞公未得归。",
        "dynasty": "宋",
        "collection_info": null
    },
    {
        "uuid": "f6b2966b3ee301e05da878eeb13bcd77",
        "title": "空谷",
        "author": "释可湘",
        "content": "者畔纔呼那畔应，万千樵子逐虚声。\n探寻直是无踪迹，只见青山青又青。",
        "dynasty": "宋",
        "collection_info": null
    },
    {
        "uuid": "2cd6d65ce3c5ea381f60c13682664675",
        "title": "独山",
        "author": "释可湘",
        "content": "雨洗风磨孤迥迥，树凋叶落峭巍巍。\n惟兹一事无兼带，泽广如何掩得伊。",
        "dynasty": "宋",
        "collection_info": null
    },
    {
        "uuid": "756af0aef4006b98955d3ccbcd92c0d6",
        "title": "枕肱轩",
        "author": "释可湘",
        "content": "全身放倒恣憨痴，肘臂分明曲向谁。\n更要梦中重说梦，我无木枕可来推。",
        "dynasty": "宋",
        "collection_info": null
    },
    {
        "uuid": "ec44c40df83168faa331770928eda24c",
        "title": "渔浦接待",
        "author": "释可湘",
        "content": "吴山那畔越山前，有饭充饥有榻眠。\n到此纵能休歇去，帝乡犹隔一潮船。",
        "dynasty": "宋",
        "collection_info": null
    },
    {
        "uuid": "94508808ef4555e9d7037f68165deba6",
        "title": "谢送圆照和尚法衣",
        "author": "释可湘",
        "content": "迦叶师兄守底衣，四边将见逐云飞。\n雪峰知是吾家物，合掌低头捧取归。",
        "dynasty": "宋",
        "collection_info": null
    },
    {
        "uuid": "7bfc8deede0d806fdf9f64e9e3a6e606",
        "title": "送珙首座归温州",
        "author": "释可湘",
        "content": "江月松风何处无，戒珠心印强名模。\n烦君归问老真觉，因甚阇梨气不除。",
        "dynasty": "宋",
        "collection_info": null
    },
    {
        "uuid": "be5cb0937d7d87c9d8bc342fd982adba",
        "title": "示禅客",
        "author": "释可湘",
        "content": "启咨和尚意如何，一句相酬早事多。\n问未绝声犹一问，不知鹞子过新罗。",
        "dynasty": "宋",
        "collection_info": null
    },
    {
        "uuid": "fecc3e36c03372e6a9437bf45d2b53ed",
        "title": "浄庵居士求颂",
        "author": "释可湘",
        "content": "不书心字涴窗门，玉混泥沙体自分。\n万虑顿忘诸秽息，碧天无滓水无痕。",
        "dynasty": "宋",
        "collection_info": null
    },
    {
        "uuid": "a84fc1e7ad43938bfafff9611f5dd584",
        "title": "送证侍者归里",
        "author": "释可湘",
        "content": "临老三回住雪山，无絃琴子逐时弹。\n夜来一曲最高韵，泻作西江十八滩。",
        "dynasty": "宋",
        "collection_info": null
    },
    {
        "uuid": "9bfbecbeaf26eb53befce1842041ab46",
        "title": "送小师心印游方",
        "author": "释可湘",
        "content": "自从落脚出娘胎，一印何曾打失来。\n满目春山春水绿，重重绵缝为谁开。",
        "dynasty": "宋",
        "collection_info": null
    },
    {
        "uuid": "c47e4ff351133a5336c6075318859c55",
        "title": "忙古参政造金塔盛舍利",
        "author": "释可湘",
        "content": "撒下摩尼六七颗，涌高窣堵十三层。\n分明一点钧心现，岂是黄金炼得成。",
        "dynasty": "宋",
        "collection_info": null
    },
    {
        "uuid": "67a911fea346f8b1f0440d3f7b56ae1d",
        "title": "寄神光末宗和尚",
        "author": "释可湘",
        "content": "万丈神光涤世昏，莫知谁信有干坤。\n三山眼底多尊宿，那箇来敲老观门。",
        "dynasty": "宋",
        "collection_info": null
    },
    {
        "uuid": "e23f90c682f638946db0e2397c29752a",
        "title": "大维那求颂",
        "author": "释可湘",
        "content": "仰山推枕玩娇儿，等是机前展大悲。\n何必换头呈素面，重堆脂粉画蛾眉。",
        "dynasty": "宋",
        "collection_info": null
    },
    {
        "uuid": "c04db338471bef8ca07dfabf6b8a84c0",
        "title": "寄秀峰乌石长老",
        "author": "释可湘",
        "content": "三年鱼鴈杳相闻，闽浙虽分意不分。\n几度临风揩老眼，冷看乌石岭头云。",
        "dynasty": "宋",
        "collection_info": null
    }
]