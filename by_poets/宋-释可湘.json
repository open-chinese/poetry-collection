[
    {
        "uuid": "2dc22dda9e2953946d562d7519eb929c",
        "title": "偈颂一百零九首  其一",
        "author": "释可湘",
        "content": "祖翁阃域，扑地掀天。\n亲切一回打透，不妨垂手入廛。",
        "dynasty": "宋",
        "collection_info": null
    },
    {
        "uuid": "26dce76f7dfcdbe591313d95bc64f295",
        "title": "偈颂一百零九首  其二",
        "author": "释可湘",
        "content": "摩竭陀国，亲行此令。\n从上以来，孰敢违命。",
        "dynasty": "宋",
        "collection_info": null
    },
    {
        "uuid": "49c1b115174b57ce9e807ea29b866470",
        "title": "偈颂一百零九首  其三",
        "author": "释可湘",
        "content": "一释迦，二元和，三佛陀。\n阿呵呵，团栾且唱太平歌。",
        "dynasty": "宋",
        "collection_info": null
    },
    {
        "uuid": "4fe9af964a742672ff5becd3fc801a62",
        "title": "偈颂一百零九首  其四",
        "author": "释可湘",
        "content": "触目未尝无，临机道什么。\n钱是足陌，物是定价。\n坐破七箇蒲团，卷帘方见天下。\n千里追风非骏马。",
        "dynasty": "宋",
        "collection_info": null
    },
    {
        "uuid": "88dd4e976943ab66bac8bf7656a5c624",
        "title": "偈颂一百零九首  其五",
        "author": "释可湘",
        "content": "黄檗打临济，义出丰年。\n兴化赶克宾，虾为子屈。\n其功盖代，只要重论。\n一火铸成金弹子，棒头敲出玉麒麟。",
        "dynasty": "宋",
        "collection_info": null
    },
    {
        "uuid": "6f7e141594f449923eecd16cc63f9ea5",
        "title": "偈颂一百零九首  其六",
        "author": "释可湘",
        "content": "浄倮倮，赤洒洒。\n婷娉柳底花间，依约风前月下。\n僧繇妙笔难描画。",
        "dynasty": "宋",
        "collection_info": null
    },
    {
        "uuid": "5e3787eacc2f41cab441ab6706dd55d8",
        "title": "偈颂一百零九首  其七",
        "author": "释可湘",
        "content": "□□□□理机梭，徧向园林织绮罗。\n唯有黄鹂知此意，纔方偷眼又春过。",
        "dynasty": "宋",
        "collection_info": null
    },
    {
        "uuid": "2afd368a8e1711d3cac4b1362238509b",
        "title": "偈颂一百零九首  其八",
        "author": "释可湘",
        "content": "风不来，树不动。\n沩仰父子，互呈体用。\n三十乌藤话已行，万牛回首丘山重。",
        "dynasty": "宋",
        "collection_info": null
    },
    {
        "uuid": "2284d144de3e3d28c28e15f829e8a5fd",
        "title": "偈颂一百零九首  其九",
        "author": "释可湘",
        "content": "未举念，周游华藏。\n未下足，超越毗卢。\n若道一法在门外，笑倒文殊。",
        "dynasty": "宋",
        "collection_info": null
    },
    {
        "uuid": "098ae6830d620484e0dd405fd2dd0f33",
        "title": "偈颂一百零九首  其一○",
        "author": "释可湘",
        "content": "拨尘见佛，佛亦是尘。\n山僧脚布作炊巾，眼不见为浄。",
        "dynasty": "宋",
        "collection_info": null
    },
    {
        "uuid": "e2b965ccd56248a36c7f7205560c3cd8",
        "title": "偈颂一百零九首  其一一",
        "author": "释可湘",
        "content": "薄福住常云，生涯只任真。\n灯笼悬露柱，北斗对南辰。\n法法皆依位，机机合见人。\n大家齐努力，扶起破沙盆。",
        "dynasty": "宋",
        "collection_info": null
    },
    {
        "uuid": "b93ca93d15a2b5fda5bd45732c4da102",
        "title": "偈颂一百零九首  其一二",
        "author": "释可湘",
        "content": "悉达出头来，卖弄丑举止。\n云门打不杀，德山呵不起。\n晓间园里听鶑啼，昔日毗岚今宛尔。",
        "dynasty": "宋",
        "collection_info": null
    },
    {
        "uuid": "7d506c90e38d92c398ebba7e0426109e",
        "title": "偈颂一百零九首  其一三",
        "author": "释可湘",
        "content": "幽壑鼓寒涛，霜林木叶飘。\n普通年远事，历历在今朝。",
        "dynasty": "宋",
        "collection_info": null
    },
    {
        "uuid": "2aacb2588c87b2d636c26b533d3c5a09",
        "title": "偈颂一百零九首  其一四",
        "author": "释可湘",
        "content": "初三十一，中九下七。\n今朝总入书云笔，大书特书兼屡书，祖师两眼黑如漆。",
        "dynasty": "宋",
        "collection_info": null
    },
    {
        "uuid": "fa32a13ab1f910ba46b993921a2fe908",
        "title": "偈颂一百零九首  其一五",
        "author": "释可湘",
        "content": "腊月五，无别语。\n握起须弥槌，打动虚空鼓。\n五日风，十日雨，圣人作而万物覩。",
        "dynasty": "宋",
        "collection_info": null
    },
    {
        "uuid": "6563b68dd2af84d581c129f4fe02c2a9",
        "title": "偈颂一百零九首  其一六",
        "author": "释可湘",
        "content": "一大藏教，了无关钥。\n奇峰峩峩，幽石落落。\n拨转机轮话已行，到底不留元字脚。",
        "dynasty": "宋",
        "collection_info": null
    },
    {
        "uuid": "91414fd78a0becff61b3a83a6b67ba87",
        "title": "偈颂一百零九首  其一七",
        "author": "释可湘",
        "content": "每怜纸捻揾无油，将底光辉古荡湫。\n今日元宵时节至，也还水上挂灯毬。",
        "dynasty": "宋",
        "collection_info": null
    },
    {
        "uuid": "50ad026d360385ee1b75888a5b9d8a18",
        "title": "偈颂一百零九首  其一八",
        "author": "释可湘",
        "content": "胸摩卍字，弄假像真。\n椁示双趺，弄真像假。\n柳垂金线舞春风，演说涅槃犹未罢。",
        "dynasty": "宋",
        "collection_info": null
    },
    {
        "uuid": "8cf05fccd640eb0eccfd86e0e40c0f4b",
        "title": "偈颂一百零九首  其一九",
        "author": "释可湘",
        "content": "门外门内，一时分付。\n若是俊流，何必重举。",
        "dynasty": "宋",
        "collection_info": null
    },
    {
        "uuid": "e74e447b612c7541feaf96a9e2f77d1a",
        "title": "偈颂一百零九首  其二○",
        "author": "释可湘",
        "content": "老瞿昙，没碑记。\n占慈氏机先，埋通天界至。\n也须还我坐具地。",
        "dynasty": "宋",
        "collection_info": null
    },
    {
        "uuid": "217fac0ce7b82265675e8d863afa0b8e",
        "title": "偈颂一百零九首  其二一",
        "author": "释可湘",
        "content": "佛祖眼睛，衲僧命脉。\n触境遇缘，单重交拆。\n桃花红，李花白。",
        "dynasty": "宋",
        "collection_info": null
    },
    {
        "uuid": "3bfa4670ec36224e6c372984cf0cfd84",
        "title": "偈颂一百零九首  其二二",
        "author": "释可湘",
        "content": "拶透大圆觉，平地沉山岳。\n翻笑刻舟人，无绳徒自缚。",
        "dynasty": "宋",
        "collection_info": null
    },
    {
        "uuid": "ac6b95366ea30090ecddf2463ea0670a",
        "title": "偈颂一百零九首  其二三",
        "author": "释可湘",
        "content": "冬节前后，砂飞石走。\n忽忆沩山两凤毛，进前退后扬家丑。\n毕竟九岩作么生，面南看北斗。",
        "dynasty": "宋",
        "collection_info": null
    },
    {
        "uuid": "03538f885da68b86dec494af909d3ef3",
        "title": "偈颂一百零九首  其二四",
        "author": "释可湘",
        "content": "言中彼此带幽玄，尽向言中辨正偏。\n孤负一条官驿路，茫茫沉在月明前。",
        "dynasty": "宋",
        "collection_info": null
    },
    {
        "uuid": "1e0092c17129d24465a9705532f94b6e",
        "title": "偈颂一百零九首  其二五",
        "author": "释可湘",
        "content": "中秋令节，升堂指月。\n眨得眼来，楚天空阔。",
        "dynasty": "宋",
        "collection_info": null
    },
    {
        "uuid": "f7442bbe4bc4480bda7fd2ec83d02bc9",
        "title": "偈颂一百零九首  其二六",
        "author": "释可湘",
        "content": "十方同聚会，瞎馿趁大队。\n箇箇学无为，眉上更安眉。\n此是选佛场，屎窖立封疆，心空及第归。",
        "dynasty": "宋",
        "collection_info": null
    },
    {
        "uuid": "c8c33bbc16a6a90efca8d3d82b7775c7",
        "title": "偈颂一百零九首  其二七",
        "author": "释可湘",
        "content": "黄面老，初成道，夸诧一场相皷倒。\n雪岭峩峩雪未消，星河湛湛星犹皎。\n诸人冷地眼开时，莫似贫儿拾得宝。",
        "dynasty": "宋",
        "collection_info": null
    },
    {
        "uuid": "2be4c2c273515156cf1858f8a47af218",
        "title": "偈颂一百零九首  其二八",
        "author": "释可湘",
        "content": "一年十二月，过了无多日。\n乃事竟如何，茫然黑似漆。\n休休休，空悠悠，前许多时何处去，大寒然后索衣裘。",
        "dynasty": "宋",
        "collection_info": null
    },
    {
        "uuid": "36766aa7e7c898626b108bebffa7f755",
        "title": "偈颂一百零九首  其二九",
        "author": "释可湘",
        "content": "岸柳骎骎绿，岩花渐渐红。\n摩胸一段义，舒卷在春风。\n分明点与诸人了，切忌朦胧在梦中。",
        "dynasty": "宋",
        "collection_info": null
    },
    {
        "uuid": "7a4f9be0fbe04cba72a2aa1e1eeb5f2f",
        "title": "偈颂一百零九首  其三○",
        "author": "释可湘",
        "content": "道道，非常道。\n踏不嗔，闹浩浩。\n莫管自家知不知，但看大熟秋成早。\n今日无端入荒草。",
        "dynasty": "宋",
        "collection_info": null
    },
    {
        "uuid": "149e90917362d08a8ea6485d353fba88",
        "title": "偈颂一百零九首  其三一",
        "author": "释可湘",
        "content": "祖翁活业，无减无增。\n纵不挨究，亦自分明。\n古田蓄水重重绿，野烧迎春渐渐青。",
        "dynasty": "宋",
        "collection_info": null
    },
    {
        "uuid": "9eca83c67f9eb9d19a0ee1e02b6e4341",
        "title": "偈颂一百零九首  其三二",
        "author": "释可湘",
        "content": "如来禅与祖师心，不在灵山及少林。\n日转柳阴莲沼静，乱蝉呜咽众蛙嗂。",
        "dynasty": "宋",
        "collection_info": null
    },
    {
        "uuid": "a123ce2e7c7591c4434c164c904757c6",
        "title": "偈颂一百零九首  其三三",
        "author": "释可湘",
        "content": "几次淘澄，半生熬炼。\n直教气息全无，脱体精明自现。\n粗细短长，突出难辨。\n不是心，不是佛，不是物，分晓一团银绣线。",
        "dynasty": "宋",
        "collection_info": null
    },
    {
        "uuid": "66d794c0ad85b64bb6294b49c3eeb635",
        "title": "偈颂一百零九首  其三四",
        "author": "释可湘",
        "content": "咬定牙关，全提杀活。\n刳文殊胫，拔维摩舌。\n更有一机，不说不说。",
        "dynasty": "宋",
        "collection_info": null
    },
    {
        "uuid": "970bbe7ae43b7ff03bdb6578336382b1",
        "title": "偈颂一百零九首  其三五",
        "author": "释可湘",
        "content": "多处添，少处减。\n家常用度，文不加点。",
        "dynasty": "宋",
        "collection_info": null
    },
    {
        "uuid": "da64e908e6895b7a0b23c49de6fa73b3",
        "title": "偈颂一百零九首  其三六",
        "author": "释可湘",
        "content": "干纸燃，漏灯盏，茫茫蹉过人何限。\n当头点出许谁看，三世如来同箇眼。",
        "dynasty": "宋",
        "collection_info": null
    },
    {
        "uuid": "1fbbdd6d41ee4ab2a2f4f58db4ec8026",
        "title": "偈颂一百零九首  其三七",
        "author": "释可湘",
        "content": "心不是佛，智不是道。\n唯此一事，如何寻讨。\n赤水得之非珍，昆岗拾来非宝。\n寒山子，曾了了。\n微风吹幽松，近听声愈好。",
        "dynasty": "宋",
        "collection_info": null
    },
    {
        "uuid": "a9d08dc1f01d09fc2f955c8d912386fb",
        "title": "偈颂一百零九首  其三八",
        "author": "释可湘",
        "content": "黄面老汉，至死脱空。\n分明病背，特故摩胸。\n当日无人知此意，年年花鸟诉春风。",
        "dynasty": "宋",
        "collection_info": null
    },
    {
        "uuid": "bfe63cb53350f3497254b2d0f55e4601",
        "title": "偈颂一百零九首  其三九",
        "author": "释可湘",
        "content": "南来北来，上载下载。\n赵州老儿，法久成弊。\n三峰建箇门庭，除此别无体制。\n任是宿觉经过，也只一样看待。\n分什么南赡部洲，北鬰单越，西瞿耶尼，东弗于逮。",
        "dynasty": "宋",
        "collection_info": null
    },
    {
        "uuid": "541f14c0aa821f6baa316b00e774ca2c",
        "title": "偈颂一百零九首  其四○",
        "author": "释可湘",
        "content": "古佛以慈悲为室，山僧以怒駡为室。\n且要活捉生蛇，逼教角出。",
        "dynasty": "宋",
        "collection_info": null
    },
    {
        "uuid": "7875a5f82216247f56c8383dbfe51e8e",
        "title": "偈颂一百零九首  其四一",
        "author": "释可湘",
        "content": "开天门，闢地户。\n震法雷，击法皷。",
        "dynasty": "宋",
        "collection_info": null
    },
    {
        "uuid": "9a07315bd4f902a8681112e13d87f9be",
        "title": "偈颂一百零九首  其四二",
        "author": "释可湘",
        "content": "札住智者颊舌，剖出达磨骨髓。\n长剑倚天，寒光焰焰。",
        "dynasty": "宋",
        "collection_info": null
    },
    {
        "uuid": "f1107538323a52ceb70d4750016223a7",
        "title": "偈颂一百零九首  其四三",
        "author": "释可湘",
        "content": "身不离座，座不离身。\n须弥灯王，又是何人。\n老来抬脚重千斤。",
        "dynasty": "宋",
        "collection_info": null
    },
    {
        "uuid": "46f5824f43898f3f8ab950e770a1483e",
        "title": "偈颂一百零九首  其四四",
        "author": "释可湘",
        "content": "二月春将半，夭桃盛放花。\n灵云归去后，香艷落谁家。\n只如道直至如今更不疑，遇饭吃饭，遇茶吃茶。",
        "dynasty": "宋",
        "collection_info": null
    },
    {
        "uuid": "766eee280688d61fdd6c14e44b3f30ce",
        "title": "偈颂一百零九首  其四五",
        "author": "释可湘",
        "content": "春日迟迟，春花烂烂。\n般若灵光，显然无间。\n捏不聚兮拨不散。",
        "dynasty": "宋",
        "collection_info": null
    },
    {
        "uuid": "15caa2e3ee9676d14f5f11bf411d90e6",
        "title": "偈颂一百零九首  其四六",
        "author": "释可湘",
        "content": "一径直，二周遮。\n不循旧制，别立生涯。\n藕丝窍里翻筋斗，麦浪堆中钓得虾。",
        "dynasty": "宋",
        "collection_info": null
    },
    {
        "uuid": "bee7f6ee7e99a8193916900153ff6e66",
        "title": "偈颂一百零九首  其四七",
        "author": "释可湘",
        "content": "日月如梭，光阴似箭。\n目前一机，万化千变。\n甚处见得，西风一阵来，落叶两三片。",
        "dynasty": "宋",
        "collection_info": null
    },
    {
        "uuid": "4c459f593e71e6aaa587f34b983b80f1",
        "title": "偈颂一百零九首  其四八",
        "author": "释可湘",
        "content": "凌霄队里，昔曾合火分赃。\n小朶峰前，善贾不停死货。\n横身那畔，鹘眼迷踪。\n归根深得旨，落叶舞西风。",
        "dynasty": "宋",
        "collection_info": null
    },
    {
        "uuid": "9e8eb4c28dcc6cb0b199ee45946568fa",
        "title": "偈颂一百零九首  其四九",
        "author": "释可湘",
        "content": "一脚跨西天，隻履驻东土。\n缺齿老臊胡，自来行阔步。\n儿孙遍地觅踪由，长忆年年十月五。\n嗈嗈兮寒雁鸣云，凛凛兮霜风袭户。",
        "dynasty": "宋",
        "collection_info": null
    },
    {
        "uuid": "dd3eda046f9ddb7bbedf80ed30f5ded7",
        "title": "偈颂一百零九首  其五○",
        "author": "释可湘",
        "content": "吴山青，越山青。\n揖让分宾主，低昂见弟兄。\n中间一句，风静潮平。\n满堂皆顾陆，捉笔画难成。",
        "dynasty": "宋",
        "collection_info": null
    },
    {
        "uuid": "448713f99727a6138b6554de773a7412",
        "title": "偈颂一百零九首  其五一",
        "author": "释可湘",
        "content": "灌顶云收，峩眉月昼。\n父翁一片肝肠，宛如生铁铸就。\n弟应兄呼，全机漏逗。\n苏州菱，邵伯藕。",
        "dynasty": "宋",
        "collection_info": null
    },
    {
        "uuid": "9287e1d35a51906d90c22b1ed877ac7b",
        "title": "偈颂一百零九首  其五二",
        "author": "释可湘",
        "content": "春山迭乱青，春水湛虚碧。\n豁开楼阁门，分身千百亿。\n一念差，云羃羃，善财无路寻知识。",
        "dynasty": "宋",
        "collection_info": null
    },
    {
        "uuid": "fd450f675510de2238eb133d141031e4",
        "title": "偈颂一百零九首  其五三",
        "author": "释可湘",
        "content": "撞出娘胎海岳昏，指天指地若无人。\n年年倾尽西湖水，难洗瞿昙满面尘。",
        "dynasty": "宋",
        "collection_info": null
    },
    {
        "uuid": "ab1bd9b077529a9f237774d75e24f3ea",
        "title": "偈颂一百零九首  其五四",
        "author": "释可湘",
        "content": "不是心，亦非佛。\n玉兔东昇，金乌西没。\n循环不暂停，究竟知何物。\n那箇男儿腕力强，一槌击碎精灵窟。",
        "dynasty": "宋",
        "collection_info": null
    },
    {
        "uuid": "d87f685f0ece62821052a3d8c94f5096",
        "title": "偈颂一百零九首  其五五",
        "author": "释可湘",
        "content": "雪山高几何，矗矗在天表。\n咄哉竺土仙，六年登不到。\n登得到，绝之遶，背手摘南辰，下视众峰小。",
        "dynasty": "宋",
        "collection_info": null
    },
    {
        "uuid": "75116c7a724bda9e77e18b8e5612bb3d",
        "title": "偈颂一百零九首  其五六",
        "author": "释可湘",
        "content": "石说法，不谈禅。\n句句皆含妙，明明不在言。\n难将耳听，只贵心传。\n此外别求玄路入，洛阳桥上望长安。",
        "dynasty": "宋",
        "collection_info": null
    },
    {
        "uuid": "28a40c0b3417c696437a34b9b66c5b94",
        "title": "偈颂一百零九首  其五七",
        "author": "释可湘",
        "content": "瞿昙出母胎，胆志大如斗。\n方学小儿行，便作狮子吼。\n水在湖，杓在手，乘时荡向无何有。\n也胜云门老古锥，药囊空掉丧车后。",
        "dynasty": "宋",
        "collection_info": null
    },
    {
        "uuid": "2e6361590c9111b5be7ebb720f969869",
        "title": "偈颂一百零九首  其五八",
        "author": "释可湘",
        "content": "东去西去，南来北来。\n铜头铁额，马面馿腮。\n毫端上打𨁝跳，灯影里舞三台。\n演福且搭箇样子，耍得好亲见一回，睡眼朦胧擘不开。",
        "dynasty": "宋",
        "collection_info": null
    },
    {
        "uuid": "e16523fe5f97749d535ed3a4e496dfa5",
        "title": "偈颂一百零九首  其五九",
        "author": "释可湘",
        "content": "衲子奔相看，相看莫相负。\n饮水须贵脉，入门富弁主。\n问讯时，揖茶处，总为诸人开活路。\n若是谢三郎，扬眉便归去。",
        "dynasty": "宋",
        "collection_info": null
    },
    {
        "uuid": "b980553cb09b4409c570b02638b9394a",
        "title": "偈颂一百零九首  其六○",
        "author": "释可湘",
        "content": "东家点灯，西家暗坐。\n一样元宵，生涯各做。\n暗坐底默默提撕，点灯者明明照破。",
        "dynasty": "宋",
        "collection_info": null
    },
    {
        "uuid": "faa9fccd25f5be1c4e0fa3b633974606",
        "title": "偈颂一百零九首  其六一",
        "author": "释可湘",
        "content": "了了无言，蓦胸一拳。\n蜃江水急，不许泊船。",
        "dynasty": "宋",
        "collection_info": null
    },
    {
        "uuid": "6751a8487d3308d15ecef921d9132859",
        "title": "偈颂一百零九首  其六二",
        "author": "释可湘",
        "content": "大化枢机，中流砥柱。\n归吾掌握，当见设施。",
        "dynasty": "宋",
        "collection_info": null
    },
    {
        "uuid": "77d4085d419c8208d7fb835934fc07c6",
        "title": "偈颂一百零九首  其六三",
        "author": "释可湘",
        "content": "追忆仙游辇未还，特输忠赤举风幡。\n掣开玉殿黄金锁，最忌当头触圣颜。",
        "dynasty": "宋",
        "collection_info": null
    },
    {
        "uuid": "a6eaff738516a6dcc25ba537c68aeb5c",
        "title": "偈颂一百零九首  其六四",
        "author": "释可湘",
        "content": "江上山，山上寺。\n门对斗城开，东西分两序，总不得动着。\n是法住法位，世间相常住。",
        "dynasty": "宋",
        "collection_info": null
    },
    {
        "uuid": "436ee55c1202c8e927b5a79201cba73b",
        "title": "偈颂一百零九首  其六五",
        "author": "释可湘",
        "content": "今朝五月五，及时道一句。\n无山可采药，有水堪竞渡。\n江心如许大龙舟，聚集梢郎同驾御。\n彼岸不着，此岸不居。\n只箇中流，住无所住。\n机先夺得锦标归，石女木人争起舞。",
        "dynasty": "宋",
        "collection_info": null
    },
    {
        "uuid": "c10357635d23ae35f4c8d4c78ada9d84",
        "title": "偈颂一百零九首  其六六",
        "author": "释可湘",
        "content": "巾子峰头云开云合，龙翔江上潮落潮平。\n师承底事，的的分明。\n风前不必兄呼弟，见后毋劳弟应兄。",
        "dynasty": "宋",
        "collection_info": null
    },
    {
        "uuid": "2ff5e56ec6633c2d07f1eec2f580de76",
        "title": "偈颂一百零九首  其六七",
        "author": "释可湘",
        "content": "春雪满空来，触处似花开。\n不知园里树，那箇是真梅。",
        "dynasty": "宋",
        "collection_info": null
    },
    {
        "uuid": "2e8c28cc395b7f2e17567d5ca45d62a7",
        "title": "偈颂一百零九首  其六八",
        "author": "释可湘",
        "content": "摩胸告，展脚示。\n有来由，没巴鼻。\n佛灭二千年，比丘少惭愧。",
        "dynasty": "宋",
        "collection_info": null
    },
    {
        "uuid": "cc6c7e08133c03f11cbe557f459d4ee4",
        "title": "偈颂一百零九首  其六九",
        "author": "释可湘",
        "content": "建法幢，立宗旨。\n既承师训，合听官差。\n且宗旨法幢作么生建立。\n行船同一命，方屯飞虎于江心。\n打皷召三军，又布长蛇于雪岭。\n海宇顿清犹带甲，心王亲覩始休兵。",
        "dynasty": "宋",
        "collection_info": null
    },
    {
        "uuid": "74268315dfd40ae5a728579e91bae830",
        "title": "偈颂一百零九首  其七○",
        "author": "释可湘",
        "content": "无门之门须得门而入，无意之意须得意而通。\n一扇西兮一扇东。",
        "dynasty": "宋",
        "collection_info": null
    },
    {
        "uuid": "3fc4b5c9dbb37827434ce5fda7e1a102",
        "title": "偈颂一百零九首  其七一",
        "author": "释可湘",
        "content": "顽钝以此销镕，偏小以此弹击。\n直中曲，曲中直。\n老卢不会，达磨不识。",
        "dynasty": "宋",
        "collection_info": null
    },
    {
        "uuid": "48ea21281945a3b37fbf45e41845327f",
        "title": "偈颂一百零九首  其七二",
        "author": "释可湘",
        "content": "一札当头，无咽喘气，大钧播物，易地生春。\n佛祖都来听处分。",
        "dynasty": "宋",
        "collection_info": null
    },
    {
        "uuid": "c8f9ececef9af46e3d2b39248a814186",
        "title": "偈颂一百零九首  其七三",
        "author": "释可湘",
        "content": "语是谤，默是诳。\n语默向上一机，佛祖闻而胆丧。\n曾郎辊三箇木毬，德山挥一条白棒。\n尽是弄精魂，呈影像。\n何似脚指筑着，挨门拶着。\n卷帘见着，堪作衲僧榜样。\n一声鹤唳千峰上。",
        "dynasty": "宋",
        "collection_info": null
    },
    {
        "uuid": "30ab9021d967c1828fa26d2f2ab08176",
        "title": "偈颂一百零九首  其七四",
        "author": "释可湘",
        "content": "太白峰头月，寒泉水底灯。\n清光分上下，千里恰同明。\n一点不来翻夜雨，难谩迦叶老师兄。",
        "dynasty": "宋",
        "collection_info": null
    },
    {
        "uuid": "962251a182c93f7a630521b9a93039b3",
        "title": "偈颂一百零九首  其七五",
        "author": "释可湘",
        "content": "烟树斫开，晓月挂檐。\n嘶木马岭云耕罢，春风吹雨。\n吼泥牛声前，领会无差。\n共乐法，喜禅悦，打刀须是邠州铁。",
        "dynasty": "宋",
        "collection_info": null
    },
    {
        "uuid": "b8cfd5a8b2648c35e34110569b29e847",
        "title": "偈颂一百零九首  其七六",
        "author": "释可湘",
        "content": "今朝三月十五，眨眼又见春暮。\n尺璧难酬寸阴，白日岂宜虚度。\n可怜杜宇一声声，啼得血流无用处。",
        "dynasty": "宋",
        "collection_info": null
    },
    {
        "uuid": "87c3f50299335f62a9f282f97b1c4ec9",
        "title": "偈颂一百零九首  其七七",
        "author": "释可湘",
        "content": "仰天湾下，喝石岭头。\n昔年落赚，覆水难收。\n当堂称父子，背面是冤仇。\n影也不愿再见，岂料界随相逐同到福州。\n莫莫莫，休休休。\n粗香强撮土，说破不为雠。",
        "dynasty": "宋",
        "collection_info": null
    },
    {
        "uuid": "7f2ee5af7d3b46953dc6a87dcec86d04",
        "title": "偈颂一百零九首  其七八",
        "author": "释可湘",
        "content": "十方国土中，惟有一乘法。\n如何是一乘法，梅雨过，芰荷香，熏风殿阁生微凉。",
        "dynasty": "宋",
        "collection_info": null
    },
    {
        "uuid": "1e1acab8c45d2772bc0d917a2f6b98f0",
        "title": "偈颂一百零九首  其七九",
        "author": "释可湘",
        "content": "平明始立秋，冷已到山头。\n谈风说露兮蜩蝉嘒急，咏砌吟墙兮蟋蟀声浮。\n不作佛法商量，不作时景话会。\n观世音菩萨将钱买胡餠，放下手却是生铁一块。",
        "dynasty": "宋",
        "collection_info": null
    },
    {
        "uuid": "244198484deda7021b319936b38aa37f",
        "title": "偈颂一百零九首  其八○",
        "author": "释可湘",
        "content": "九日正当期，登高报众知。\n黄花到处有，岂独在东篱。\n难逢美景，采出一枝。\n触目无人明此意，何妨自插满头归。",
        "dynasty": "宋",
        "collection_info": null
    },
    {
        "uuid": "6b37f512b9ae8d6208d6155012fdb680",
        "title": "偈颂一百零九首  其八一",
        "author": "释可湘",
        "content": "洞山首座吃果子，开口落空亡。\n雪峤两堂吞栗蓬，分头张意气。\n衲僧家，手是秤，眼是秤，轻也知，重也知。\n半斤八两，毫髮无亏。\n争奈未明三八九，难辨力㘞希。",
        "dynasty": "宋",
        "collection_info": null
    },
    {
        "uuid": "9bf80247ee84b2bfe63e6f3bf1adc3f6",
        "title": "偈颂一百零九首  其八二",
        "author": "释可湘",
        "content": "金乌飞，玉兔驰。\n归来重会面，动是隔年期。\n鼻头垂下元如旧，三昧依前各不知。",
        "dynasty": "宋",
        "collection_info": null
    },
    {
        "uuid": "7d95a6067d09d6a26d853be42e0b86d0",
        "title": "偈颂一百零九首  其八三",
        "author": "释可湘",
        "content": "赵州转藏，动必全真。\n婆子开缄，语惊时听。\n从前汗马无人识，只要重论盖代功。",
        "dynasty": "宋",
        "collection_info": null
    },
    {
        "uuid": "bc59f652a5abeae958d0e73dbf7f76ad",
        "title": "偈颂一百零九首  其八四",
        "author": "释可湘",
        "content": "傍家觅佛，着相参禅。\n何异钓鱼于山上，听水于炉边。\n三冬今去一，眨眼过残年。\n翻思少室庭前雪，惟有神光得正传。",
        "dynasty": "宋",
        "collection_info": null
    },
    {
        "uuid": "92f80843728b56238e9e142e91d91807",
        "title": "偈颂一百零九首  其八五",
        "author": "释可湘",
        "content": "三声鼎盖普门开，苦海劳生唤不回。\n九十春光今又半，空飞花片点莓苔。",
        "dynasty": "宋",
        "collection_info": null
    },
    {
        "uuid": "97792efe587ce797bc5ef80aa30409df",
        "title": "偈颂一百零九首  其八六",
        "author": "释可湘",
        "content": "清明前，寒食后，处处扫松，家家插柳。\n祖意甚分明，茫然不知有。\n三皇冢上绝人游，芳草连天髑髅吼。",
        "dynasty": "宋",
        "collection_info": null
    },
    {
        "uuid": "77afac55cc46397a940068353d08c839",
        "title": "偈颂一百零九首  其八七",
        "author": "释可湘",
        "content": "集云法令不徒施，趁起丹山白凤儿。\n昨夜已飞霄汉去，平明空撼碧梧枝。",
        "dynasty": "宋",
        "collection_info": null
    },
    {
        "uuid": "ba8a19da82e85fe93c71fc6357a3f8fd",
        "title": "偈颂一百零九首  其八八",
        "author": "释可湘",
        "content": "打牛即是，打车即是。\n一种无絃琴，弹落知音耳。\n委不委，曹娥读夜碑，且较三十里。",
        "dynasty": "宋",
        "collection_info": null
    },
    {
        "uuid": "13c3ce5543ece2366b53a468275d1b83",
        "title": "偈颂一百零九首  其八九",
        "author": "释可湘",
        "content": "心王宁，六国清。\n百川潮落，四海浪平。\n其如轇轕情尘，当遵古佛制，若也沉昏道眼，还待腊八冰。\n心王辽邈，孰覩其形。\n记得柏岩问洞山，观察使姓什么，不委他姓。\n名什么，不委他名。\n殆传尊贵语，举目隔神京。\n相留过夏，曲徇人情。\n往往都来欠一程。",
        "dynasty": "宋",
        "collection_info": null
    },
    {
        "uuid": "c281eb325c700ced8a77470f3e1be56b",
        "title": "偈颂一百零九首  其九○",
        "author": "释可湘",
        "content": "眼若不睡，诸梦自除。\n心若不异，万法一如。\n佛也无，魔也无，今朝五月五，何用钉桃符。",
        "dynasty": "宋",
        "collection_info": null
    },
    {
        "uuid": "3125b37aa8f65c967928c44de56c6e89",
        "title": "偈颂一百零九首  其九一",
        "author": "释可湘",
        "content": "直下便瞥，炎天降雪。\n当今蹉者一回，前面煞有酷热。\n那堪铁弹铸未成，腊八冰不结。\n且过六月七月八月，更听松风动寥泬。",
        "dynasty": "宋",
        "collection_info": null
    },
    {
        "uuid": "3f1b0d975ae15347a4bd685592529f0e",
        "title": "偈颂一百零九首  其九二",
        "author": "释可湘",
        "content": "世事悠悠，美景难留。\n不可寝于长夜，须来共赏中秋。\n天宇浄，桂花浮。\n一片月生海，几家人上楼。",
        "dynasty": "宋",
        "collection_info": null
    },
    {
        "uuid": "8c474e7c5ab411345d22cd5bde911fae",
        "title": "偈颂一百零九首  其九三",
        "author": "释可湘",
        "content": "重阳节，何可说。\n篱菊新开剪剪金，霜柑微露团团月。\n元亮攒眉回去见境生情，闽王特地缄来弄巧成拙。\n处处登高看不彻。",
        "dynasty": "宋",
        "collection_info": null
    },
    {
        "uuid": "bcb57d6ed8ab794fb131aae393a35934",
        "title": "偈颂一百零九首  其九四",
        "author": "释可湘",
        "content": "两肩担不起，压倒世间人。\n觌体常现前，知他是什么。\n纵使六阴塞户，无欠亦无余。\n假饶一气转钧，同明復同暗。\n瞿昙广说，达磨直指。\n诘其端由，全没巴鼻。\n蓦见阳生第一爻，九九元来八十二。",
        "dynasty": "宋",
        "collection_info": null
    },
    {
        "uuid": "e1110e3e22657b5ae9bf826febec5cf6",
        "title": "偈颂一百零九首  其九五",
        "author": "释可湘",
        "content": "一阳生，飘瑞雪，唤转鰲山底时节。\n铁树开琼花，乌龟变白鳖，普贤眼里重添屑。",
        "dynasty": "宋",
        "collection_info": null
    },
    {
        "uuid": "2712290cfe04ebc6a0e70bd2cb30d403",
        "title": "偈颂一百零九首  其九六",
        "author": "释可湘",
        "content": "空中一片云，起灭浑无定。\n或要下笔书，或要用钉钉。\n竹杖拈来画断休，免得年年为话柄。",
        "dynasty": "宋",
        "collection_info": null
    },
    {
        "uuid": "1104c0d77c5c53167386ec737a0e0e0e",
        "title": "偈颂一百零九首  其九七",
        "author": "释可湘",
        "content": "我此震旦人，到底少意气。\n放伊过界来，波涛起平地。\n直指单传，有甚巴鼻。\n神光因为这些，着了娘生隻臂。\n是旃檀，是馿屎。\n等闲一嗅脑门开，二十八代西天记。",
        "dynasty": "宋",
        "collection_info": null
    },
    {
        "uuid": "52e4e685cbb239c1bddf696db5de76f2",
        "title": "偈颂一百零九首  其九八",
        "author": "释可湘",
        "content": "前时向者里抽钉拔楔，而今却要添钉着楔。\n前时向者里解粘去缚，而今却要添绳加索。",
        "dynasty": "宋",
        "collection_info": null
    },
    {
        "uuid": "45b53c83ac850d4eac604c9aed895c1c",
        "title": "偈颂一百零九首  其九九",
        "author": "释可湘",
        "content": "朱行军威掩万众，特露太阿。\n济上座气盖诸方，不顾性命。\n选佛若无如是眼，宗风争得到于今。",
        "dynasty": "宋",
        "collection_info": null
    },
    {
        "uuid": "4724fcaac578916dc62760428f5d682c",
        "title": "偈颂一百零九首  其一○○",
        "author": "释可湘",
        "content": "大藏小藏，尽从者里流出。\n放去千灯万焰，收来一月当天。\n只如不收不放一句作么生判断，上元定是正月半。",
        "dynasty": "宋",
        "collection_info": null
    },
    {
        "uuid": "8e2fdad9f5b586b914b24571473b15e5",
        "title": "偈颂一百零九首  其一○一",
        "author": "释可湘",
        "content": "沩仰两爷儿，采茶机对机。\n只知呈体用，不觉露枪旗。\n正值风和日暖，何妨把手同归，子规啼破已多时。",
        "dynasty": "宋",
        "collection_info": null
    },
    {
        "uuid": "aeeebc6fd5ce2bd01059699016b17155",
        "title": "偈颂一百零九首  其一○二",
        "author": "释可湘",
        "content": "始见桃花李花，又见榴花藕花。\n金色头陀，已归鸡足，灵云老子，杳隔天涯。\n安得风流出当家。",
        "dynasty": "宋",
        "collection_info": null
    },
    {
        "uuid": "3fe9c65f36d05f991ec1518f394ef82c",
        "title": "偈颂一百零九首  其一○三",
        "author": "释可湘",
        "content": "娑罗双树间，瞿昙展脚睡。\n一睡二千年，而今醒也未。\n醒了也，足观瞻。\n山花开似锦，涧水湛如蓝。",
        "dynasty": "宋",
        "collection_info": null
    },
    {
        "uuid": "26705dd1503318e03d2c1dae1f031c7c",
        "title": "偈颂一百零九首  其一○四",
        "author": "释可湘",
        "content": "象骨飞冰片，鰲山吃雪团。\n家风严冷甚，觑着骨毛寒。\n声价腾今耀古，馨香炙地熏天。\n年年不断一炉烟。",
        "dynasty": "宋",
        "collection_info": null
    },
    {
        "uuid": "595e780eb1b6ca1ab663bfd28b170134",
        "title": "偈颂一百零九首  其一○五",
        "author": "释可湘",
        "content": "见鞭影而行已非良马，听板声打坐岂是禅流。\n参须自参，悟须自悟。\n少林孤坐接神光，更无一句闲言语。",
        "dynasty": "宋",
        "collection_info": null
    },
    {
        "uuid": "4ea8727c2f03033167dafec54a2d285a",
        "title": "偈颂一百零九首  其一○六",
        "author": "释可湘",
        "content": "光境易消磨，看看中夏过。\n长连床上客，本分事如何。\n本分事，没回互。\n石梯侍者曾有言，某甲实是上堂去。",
        "dynasty": "宋",
        "collection_info": null
    },
    {
        "uuid": "5bb4a81374db6706d01cab55a8c71438",
        "title": "偈颂一百零九首  其一○七",
        "author": "释可湘",
        "content": "药山久不上堂，石中藴玉。\n院主率先启请，眼里无珠。\n昧一己而且从，误三军尤可悯。\n大似𪇅𪇅鸟守空池，鱼从脚下过，𪇅𪇅总不知。",
        "dynasty": "宋",
        "collection_info": null
    },
    {
        "uuid": "86415596986f26bbd56553b2d8761a74",
        "title": "偈颂一百零九首  其一○八",
        "author": "释可湘",
        "content": "嗟末法，恶时世。\n谕之向上关，略不点头。\n说及龙华会，何曾抽采。\n但见需撒花索苗米，恼得头白，逼得面黄。\n留香一钵饭，浑是皱眉粮。\n今岁上供银未解，来年新底又催纲。\n归堂快合休粮方。",
        "dynasty": "宋",
        "collection_info": null
    },
    {
        "uuid": "479a24cd5f1f153db64711d358d5be83",
        "title": "偈颂一百零九首  其一○九",
        "author": "释可湘",
        "content": "药山索盐，云岩奉马。\n父子一家，风流儒雅。\n我也有箇木毬，亦要辊上辊下。\n沙弥在么，出手不来，还成滞货。",
        "dynasty": "宋",
        "collection_info": null
    },
    {
        "uuid": "06d4b877f8eb8414d454cc65b1743e3c",
        "title": "颂古十四首  其一",
        "author": "释可湘",
        "content": "右胁翻身已怪哉，那堪便解舞三台。\n做模打样无端甚，宁免傍观臭口开。",
        "dynasty": "宋",
        "collection_info": null
    },
    {
        "uuid": "c7dc6d63fd0ccbfe2bf0138bd91f9270",
        "title": "颂古十四首  其二",
        "author": "释可湘",
        "content": "当堂据坐宝花床，真相从来本自黄。\n百万参徒谁不见，何须重把紫金粧。",
        "dynasty": "宋",
        "collection_info": null
    },
    {
        "uuid": "ca6fcb175484c38b91145134cc31aa9d",
        "title": "颂古十四首  其三",
        "author": "释可湘",
        "content": "灵山结舌举花枝，迦叶难瞒展笑眉。\n接响承虚到今日，儿孙棒喝竞交驰。",
        "dynasty": "宋",
        "collection_info": null
    },
    {
        "uuid": "d39fc7741f82416932d8d675eb27f064",
        "title": "颂古十四首  其四",
        "author": "释可湘",
        "content": "覆水难收满竺峰，如何临死更摩胸。\n说无说有成生灭，併付春风一梦中。",
        "dynasty": "宋",
        "collection_info": null
    },
    {
        "uuid": "87e3118fb9e86f775d12c1a1fe035bbd",
        "title": "颂古十四首  其五",
        "author": "释可湘",
        "content": "鞭影非惟示阿难，敲空作响孰知还。\n当时未必皆良马，应妬清风起赤幡。",
        "dynasty": "宋",
        "collection_info": null
    },
    {
        "uuid": "6933c50e2e9bcb3ca21f6da0de5c11bb",
        "title": "颂古十四首  其六",
        "author": "释可湘",
        "content": "拨开日面与月面，彷佛前三及后三。\n病在膏肓重爝艾，昏兜院主可无惭。",
        "dynasty": "宋",
        "collection_info": null
    },
    {
        "uuid": "774244e5f92b35ac307eb574944692f6",
        "title": "颂古十四首  其七",
        "author": "释可湘",
        "content": "望见毗耶彼上人，十中有九丧精魂。\n只消一箇浑崙石，打破群贤不二门。",
        "dynasty": "宋",
        "collection_info": null
    },
    {
        "uuid": "10a07f3fc482a9474fee7e5acbb1b13a",
        "title": "颂古十四首  其八",
        "author": "释可湘",
        "content": "千年相逐太无知，你道金刚齐是谁。\n如是住时休说破，从教老汉自生疑。",
        "dynasty": "宋",
        "collection_info": null
    },
    {
        "uuid": "8f260a64311541ea18e60274212dc8ad",
        "title": "颂古十四首  其九",
        "author": "释可湘",
        "content": "七处征它天外天，毫光直射阿难肩。\n瞿昙忒煞怜儿切，逼得鮎鱼上竹竿。",
        "dynasty": "宋",
        "collection_info": null
    },
    {
        "uuid": "31d5e5d7666bcf11dcccb4e3be0d19cf",
        "title": "颂古十四首  其一○",
        "author": "释可湘",
        "content": "还还还后更无还，一箇闲人天地间。\n昨夜大虫遭虎咬，皮毛落尽体元斑。",
        "dynasty": "宋",
        "collection_info": null
    },
    {
        "uuid": "5f8957ee116e6cedd1311f0611c259ea",
        "title": "颂古十四首  其一一",
        "author": "释可湘",
        "content": "不向经头识本真，纸堆讨甚法王身。\n未开梵夹承当去，免作循行数墨人。",
        "dynasty": "宋",
        "collection_info": null
    },
    {
        "uuid": "f2cfb14c871f10012f39dc47a6f39308",
        "title": "颂古十四首  其一二",
        "author": "释可湘",
        "content": "有句无句藤倚树，大似旱天开水路。\n正当树倒与藤枯，看看平地波涛注。",
        "dynasty": "宋",
        "collection_info": null
    },
    {
        "uuid": "a25377836072f1fe83762eaf5b0d00c1",
        "title": "颂古十四首  其一三",
        "author": "释可湘",
        "content": "上树垂机值虎头，自知覆水已难收。\n犹能觌面呵呵笑，转却三春作九秋。",
        "dynasty": "宋",
        "collection_info": null
    },
    {
        "uuid": "429779baa431c4d2184c8fd7d02d007c",
        "title": "颂古十四首  其一四",
        "author": "释可湘",
        "content": "三番痛棒打馿腰，直往高安一款招。\n急水滩头翻巨浪，信知家富小儿骄。",
        "dynasty": "宋",
        "collection_info": null
    },
    {
        "uuid": "dc16057d5859952d56eef5664fadfba7",
        "title": "示众",
        "author": "释可湘",
        "content": "别传一脉涨曹溪，万法都来和不齐。\n叶落归根至今日，江南犹有鹧鸪啼。",
        "dynasty": "宋",
        "collection_info": null
    },
    {
        "uuid": "3d75666d28c2b09637a6bfead9313505",
        "title": "出山相赞",
        "author": "释可湘",
        "content": "峭巍巍，孤迥迥。\n弃王宫，栖雪岭。\n分明冻得眼生星，幡然踏破千峰顶。",
        "dynasty": "宋",
        "collection_info": null
    },
    {
        "uuid": "bbe31681865ec011271ace22dd846f13",
        "title": "观音赞  其一",
        "author": "释可湘",
        "content": "观以耳观，听以眼听。\n道不虚行，谷不虚应。\n施无畏之力，灭烦恼之病。\n与诸佛同一慈心，与群生共一悲命。\n若非菩萨超越世出，世间焉能获二殊胜。",
        "dynasty": "宋",
        "collection_info": null
    },
    {
        "uuid": "7d9dbff93165124b0a41c51055fdda0a",
        "title": "观音赞  其二",
        "author": "释可湘",
        "content": "声色海中，随波发现。\n驾一叶之优昙，开普门之方便。\n洛伽山，慈悲岸，无十万亿国之远。",
        "dynasty": "宋",
        "collection_info": null
    },
    {
        "uuid": "5bd10f96bf090af8acfe7a4482345a03",
        "title": "思惟相赞",
        "author": "释可湘",
        "content": "声以眼闻，色以耳见。\n万法融通，六根互换。\n作是思惟时，十方佛皆现。",
        "dynasty": "宋",
        "collection_info": null
    },
    {
        "uuid": "64c60abbb7fe6dca7e8f457ca1463283",
        "title": "达磨赞  其一",
        "author": "释可湘",
        "content": "万里见梁王，无风波浪起。\n不得一茎芦，几乎沉杀你。",
        "dynasty": "宋",
        "collection_info": null
    },
    {
        "uuid": "866bd21fff120715c58e4feaf66bbd08",
        "title": "达磨赞  其二",
        "author": "释可湘",
        "content": "一无圣，二不识，忠言逆耳投江北。\n入水见长人，梁王方失色。\n千古万古空相忆。",
        "dynasty": "宋",
        "collection_info": null
    },
    {
        "uuid": "d62a4c55d920b828dab9c481d3c21acc",
        "title": "布袋赞  其一",
        "author": "释可湘",
        "content": "兜率宫，长汀市，逆行顺行，谁弗识你。\n有些滞货不能藏，到处逢人乱拈起。",
        "dynasty": "宋",
        "collection_info": null
    },
    {
        "uuid": "cd45c5b76ee524da019215136a42d6e7",
        "title": "布袋赞  其二",
        "author": "释可湘",
        "content": "未下生，先行脚。\n袋却干坤，簸弄自若。\n一汀流水白漫漫，杖子何曾探得着。",
        "dynasty": "宋",
        "collection_info": null
    },
    {
        "uuid": "e1cd74ad6e5caa8e09db8410ad96d177",
        "title": "布袋赞  其三",
        "author": "释可湘",
        "content": "破布袋，甚奇特。\n背负肩驼，不肯抛掷。\n只知入水去求人，争奈脚跟浮逼逼。",
        "dynasty": "宋",
        "collection_info": null
    },
    {
        "uuid": "9ce7424e95bda344cdb1c9ad774d3898",
        "title": "寒山赞  其一",
        "author": "释可湘",
        "content": "一句子，少机杼。\n作是思惟时，吾心在何许。\n芭蕉叶上三更雨。",
        "dynasty": "宋",
        "collection_info": null
    },
    {
        "uuid": "9b78bae4868ac33d47bd717430bd5ab0",
        "title": "寒山赞  其二",
        "author": "释可湘",
        "content": "一见重岩壁立，挺然气宇争高。\n默默思量觅句，可怜走却金毛。",
        "dynasty": "宋",
        "collection_info": null
    },
    {
        "uuid": "d85fa07299c860ee3f936cc527f98e0c",
        "title": "拾得赞  其一",
        "author": "释可湘",
        "content": "生苕箒，提在手。\n放下绝诸尘，转扫復转有。\n松门十里春如昼。",
        "dynasty": "宋",
        "collection_info": null
    },
    {
        "uuid": "795e9455f83355cf91f8f57aa8505090",
        "title": "拾得赞  其二",
        "author": "释可湘",
        "content": "磨墨趱人下笔，肚里难禁技痒。\n频频转脑回头，不知失了白象。",
        "dynasty": "宋",
        "collection_info": null
    },
    {
        "uuid": "6d7baaa2f03bb5c739de49964736959b",
        "title": "朝阳穿破衲赞",
        "author": "释可湘",
        "content": "寸铁在手，横穿竖穿。\n札不入处，日轮昇天。",
        "dynasty": "宋",
        "collection_info": null
    },
    {
        "uuid": "bcb3ab1fcc1ed786a7b3349a9f1c370b",
        "title": "对月了残经赞",
        "author": "释可湘",
        "content": "黑荳未芽，朝数暮数。\n开得眼来，月圆当户。",
        "dynasty": "宋",
        "collection_info": null
    },
    {
        "uuid": "ac12baec2a9bf703c8fa3a45af8dcbd5",
        "title": "赞真觉像化姜布",
        "author": "释可湘",
        "content": "吃德山恶辣，耐同参逼拶。\n荡除露布葛藤，直得水底火发。\n阿剌剌，夫是之谓真觉菩萨。",
        "dynasty": "宋",
        "collection_info": null
    },
    {
        "uuid": "5a4da93ce8cce4a655fd5d81b3d6dda9",
        "title": "真觉赞",
        "author": "释可湘",
        "content": "德山全其颠，岩头插其尾。\n逼成一箇老于菟，两眼眈眈没牙齿。",
        "dynasty": "宋",
        "collection_info": null
    },
    {
        "uuid": "f597d4532199dde02505442f31902b2e",
        "title": "文殊赞",
        "author": "释可湘",
        "content": "七佛命之为师，法王称之为子。\n五时开演，始终辅赞世尊。\n三昧常行，谈笑发挥龙女。\n曾现百千妙相，迦叶椎不能举。\n自言我真文殊，其余是甚伴侣。",
        "dynasty": "宋",
        "collection_info": null
    },
    {
        "uuid": "4ed0b69219275150490b80ef4b123371",
        "title": "维摩赞",
        "author": "释可湘",
        "content": "谙菩萨之法式，现居士之仪形，闻如来名。\n跳下妙喜世界，悯众生苦，示疾毗耶离城。\n万化出于神变，一喙犹如建瓴。\n洎扣不二之法，何得默而无声。",
        "dynasty": "宋",
        "collection_info": null
    },
    {
        "uuid": "88683615b0dfa1639db23c1eab5c38c1",
        "title": "马郎妇赞",
        "author": "释可湘",
        "content": "携鱼篮，呈粉面，勾动马家郎，眼花山影转。\n七轴莲经念到头，乞与黄金骨一串。",
        "dynasty": "宋",
        "collection_info": null
    },
    {
        "uuid": "8277b7ddb120e85460e8b835ac5de7e0",
        "title": "灵照女赞",
        "author": "释可湘",
        "content": "抛世业，蹈玄机。\n阿爷无藉頼，女子更顽皮。\n情知未若贫而乐，特故沿街卖笊篱。",
        "dynasty": "宋",
        "collection_info": null
    },
    {
        "uuid": "946529a45c41113b4e094521f04af464",
        "title": "玄沙赞",
        "author": "释可湘",
        "content": "换却头颅脱谢家，南台江上足生涯。\n烂脓滴滴无人会，笑倒白苹红蓼花。",
        "dynasty": "宋",
        "collection_info": null
    },
    {
        "uuid": "7122973e1d72ad30907fe0e89cbc693a",
        "title": "船子赞",
        "author": "释可湘",
        "content": "药山之子石头孙，饥过心荒浪里奔。\n得箇锦鳞如许大，看来当与道吾分。",
        "dynasty": "宋",
        "collection_info": null
    },
    {
        "uuid": "53964a4157f7b9771ff7bd7c783a1b5f",
        "title": "圆照和尚顶相奚翁请赞",
        "author": "释可湘",
        "content": "一笔传来，是何形状。\n彷佛宸封老树王，亭亭撑出凌霄上。\n无些子枝叶，有十分气量，端的丛林之榜样。",
        "dynasty": "宋",
        "collection_info": null
    },
    {
        "uuid": "25214ef66f61de76ac1f7f7007b1be02",
        "title": "石溪和尚顶相柏堂请赞",
        "author": "释可湘",
        "content": "咄者老和尚，可煞慈悲相。\n清影落人间，香名透天上。\n弹瑕颣于八方，迪精明于万象。\n石骨崚嶒，溪光荡漾。\n一笔传来，众工绝唱，凌霄峰顶堆青嶂。",
        "dynasty": "宋",
        "collection_info": null
    },
    {
        "uuid": "b2f23a325b9a7851a0f8c8fb215c32f9",
        "title": "佛光法师真相致藏主请赞",
        "author": "释可湘",
        "content": "僧中英，教中杰。\n挂宋朝金襕，肆台衡木舌。\n如天河翻，如岩石裂，萎花风扫雨新奇，电影已收雷未绝。\n若是五逆儿郎，见彻明彻描邈得彻。\n信知这老和尚，已说今说当如是说。\n白云推出团团月。",
        "dynasty": "宋",
        "collection_info": null
    },
    {
        "uuid": "8f2a0689ff53011231f7ec146460f047",
        "title": "自赞  其一",
        "author": "释可湘",
        "content": "我本无此相，硬画箇模样。\n譬夫天台华顶峰，阴晴显晦几般状。\n顾陆妙丹青，也只写不像。\n写得像，望他顶𩕳头，何啻四万八千丈。",
        "dynasty": "宋",
        "collection_info": null
    },
    {
        "uuid": "1f55dd30b6515fae7bbdab6c0a4e2a6b",
        "title": "自赞  其二",
        "author": "释可湘",
        "content": "谓是绝岸，眼里着楔。\n谓非绝岸，水中捞月。\n描不成，见不彻，分明头戴雪山雪。",
        "dynasty": "宋",
        "collection_info": null
    },
    {
        "uuid": "005173807f714cb7f147d428a6280bd4",
        "title": "自赞  其三",
        "author": "释可湘",
        "content": "衝开碧落，攧碎断崖。\n箇般摽致，其谁与偕。\n咦。",
        "dynasty": "宋",
        "collection_info": null
    },
    {
        "uuid": "ad9162f3b98b155c4ef6c349a9ecd823",
        "title": "九岩常住请赞",
        "author": "释可湘",
        "content": "单丝作线，独掌打拍。\n改样画猫儿，令一般体格。\n搅得蒙泉彻底浑，领边那免千斤轭。",
        "dynasty": "宋",
        "collection_info": null
    },
    {
        "uuid": "fe529b8a8c3a1501be9a674b3d3f95a9",
        "title": "浄社庄长老请赞",
        "author": "释可湘",
        "content": "似真非真，似假非假。\n远远描邈将来，双眉移在眼下。\n谁其为之，西山浄社，切忌认馿而作马。",
        "dynasty": "宋",
        "collection_info": null
    },
    {
        "uuid": "e6578bb7f494f05e15ad53964ef9c267",
        "title": "杭州普圆庵请赞",
        "author": "释可湘",
        "content": "花插不萌枝，衣披无缝袄。\n百万人前辊绣毬，八十翁翁忘却老。\n挨开千圣门，干坤只把一毛吞。\n拶透长安道，浄秽不禁苕箒扫。\n当年曾蹈须弥卢，而今觉见众山小。\n布丹青，打之遶，猫儿洗面自道好。",
        "dynasty": "宋",
        "collection_info": null
    },
    {
        "uuid": "52e4395c1ea5fd72ccc16d25fa58c088",
        "title": "高峰妙长老顶相沈一居士请赞",
        "author": "释可湘",
        "content": "去却一，拈得七。\n拶破疑团，咄咄咄。\n跳上天目山，据却狮子窟。\n返掷有余态，江湖声响出。\n且喜吾家有此郎，赛过天下大禅佛。",
        "dynasty": "宋",
        "collection_info": null
    },
    {
        "uuid": "b7b5495a5f328b11d7c588dc8a0a9fb5",
        "title": "石壁",
        "author": "释可湘",
        "content": "喝不开兮凿不开，春风几度长莓苔。\n赵州拄杖虽粗粝，未必亲曾靠着来。",
        "dynasty": "宋",
        "collection_info": null
    },
    {
        "uuid": "60aaf06ef02e84dbc1fae26398efd005",
        "title": "海南",
        "author": "释可湘",
        "content": "大地山河滚浪花，丙丁童子眼瞇𥊚。\n回头打得重溟透，赤脚波斯进象牙。",
        "dynasty": "宋",
        "collection_info": null
    },
    {
        "uuid": "37275f3ed47f8b761f24447b9efa9f89",
        "title": "一山",
        "author": "释可湘",
        "content": "万机俱罢口门缄，唤作如如落二三。\n拶得通身归峭壁，善财不到别峰参。",
        "dynasty": "宋",
        "collection_info": null
    },
    {
        "uuid": "6a4aefbb3be236be71c3060583e930c9",
        "title": "问庵",
        "author": "释可湘",
        "content": "撞入柴门扣有么，赵州用打不防家。\n依前只把拳头竖，未必蒿汤当得茶。",
        "dynasty": "宋",
        "collection_info": null
    },
    {
        "uuid": "c27f43e883f2c3d701c9e18052fa2c25",
        "title": "雪岩",
        "author": "释可湘",
        "content": "片片不于他处落，当阳突出崄崖机。\n此时筑着聱禅客，卒急庞公未得归。",
        "dynasty": "宋",
        "collection_info": null
    },
    {
        "uuid": "61a03e5e2788d623ac5008d23b4a21bd",
        "title": "空谷",
        "author": "释可湘",
        "content": "者畔纔呼那畔应，万千樵子逐虚声。\n探寻直是无踪迹，只见青山青又青。",
        "dynasty": "宋",
        "collection_info": null
    },
    {
        "uuid": "1fe136a21158f583fc3dc157f2d334b8",
        "title": "独山",
        "author": "释可湘",
        "content": "雨洗风磨孤迥迥，树凋叶落峭巍巍。\n惟兹一事无兼带，泽广如何掩得伊。",
        "dynasty": "宋",
        "collection_info": null
    },
    {
        "uuid": "2bbb407e88c5a9c0264923b3f04fdb5f",
        "title": "枕肱轩",
        "author": "释可湘",
        "content": "全身放倒恣憨痴，肘臂分明曲向谁。\n更要梦中重说梦，我无木枕可来推。",
        "dynasty": "宋",
        "collection_info": null
    },
    {
        "uuid": "c61deae782aa2a30099318ce2b6b6d13",
        "title": "渔浦接待",
        "author": "释可湘",
        "content": "吴山那畔越山前，有饭充饥有榻眠。\n到此纵能休歇去，帝乡犹隔一潮船。",
        "dynasty": "宋",
        "collection_info": null
    },
    {
        "uuid": "baff1c0321c45bb42866c9d9a7d9e570",
        "title": "谢送圆照和尚法衣",
        "author": "释可湘",
        "content": "迦叶师兄守底衣，四边将见逐云飞。\n雪峰知是吾家物，合掌低头捧取归。",
        "dynasty": "宋",
        "collection_info": null
    },
    {
        "uuid": "607393015a77fdea943f2a4ca458ac85",
        "title": "送珙首座归温州",
        "author": "释可湘",
        "content": "江月松风何处无，戒珠心印强名模。\n烦君归问老真觉，因甚阇梨气不除。",
        "dynasty": "宋",
        "collection_info": null
    },
    {
        "uuid": "d414cf09a50b21fb5eef4bc3cb3a1f28",
        "title": "示禅客",
        "author": "释可湘",
        "content": "启咨和尚意如何，一句相酬早事多。\n问未绝声犹一问，不知鹞子过新罗。",
        "dynasty": "宋",
        "collection_info": null
    },
    {
        "uuid": "40b5d0aa3faab848c71f1be4805b8dd0",
        "title": "浄庵居士求颂",
        "author": "释可湘",
        "content": "不书心字涴窗门，玉混泥沙体自分。\n万虑顿忘诸秽息，碧天无滓水无痕。",
        "dynasty": "宋",
        "collection_info": null
    },
    {
        "uuid": "b54c94fbdde1c1c830ed862a7f40d35e",
        "title": "送证侍者归里",
        "author": "释可湘",
        "content": "临老三回住雪山，无絃琴子逐时弹。\n夜来一曲最高韵，泻作西江十八滩。",
        "dynasty": "宋",
        "collection_info": null
    },
    {
        "uuid": "dc2592b59f3fefd0621ed2ac6dc839e2",
        "title": "送小师心印游方",
        "author": "释可湘",
        "content": "自从落脚出娘胎，一印何曾打失来。\n满目春山春水绿，重重绵缝为谁开。",
        "dynasty": "宋",
        "collection_info": null
    },
    {
        "uuid": "0e787d3aa38f234738d3cd5fe711ac11",
        "title": "忙古参政造金塔盛舍利",
        "author": "释可湘",
        "content": "撒下摩尼六七颗，涌高窣堵十三层。\n分明一点钧心现，岂是黄金炼得成。",
        "dynasty": "宋",
        "collection_info": null
    },
    {
        "uuid": "062ac98cbe328e6ee8fe24eb855ddb10",
        "title": "寄神光末宗和尚",
        "author": "释可湘",
        "content": "万丈神光涤世昏，莫知谁信有干坤。\n三山眼底多尊宿，那箇来敲老观门。",
        "dynasty": "宋",
        "collection_info": null
    },
    {
        "uuid": "4b9dc8177c4352f0e787ccd163ac9528",
        "title": "大维那求颂",
        "author": "释可湘",
        "content": "仰山推枕玩娇儿，等是机前展大悲。\n何必换头呈素面，重堆脂粉画蛾眉。",
        "dynasty": "宋",
        "collection_info": null
    },
    {
        "uuid": "e51a1d74856859a2f2737adae3093b59",
        "title": "寄秀峰乌石长老",
        "author": "释可湘",
        "content": "三年鱼鴈杳相闻，闽浙虽分意不分。\n几度临风揩老眼，冷看乌石岭头云。",
        "dynasty": "宋",
        "collection_info": null
    }
]