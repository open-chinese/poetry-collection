[
    {
        "uuid": "f36b0c308bd2248718dd2dc644ef012b",
        "title": "偈颂四首  其一",
        "author": "释道济",
        "content": "一手动时千手动，一眼观时千眼观。\n既是名为观自在，何须拈弄几多般。",
        "dynasty": "宋",
        "collection_info": null
    },
    {
        "uuid": "0f0dd1a5a81c4af6c19bdfed6fb375fe",
        "title": "偈颂四首  其二",
        "author": "释道济",
        "content": "背倚寒岩，面如满月。\n尽大地人，只见半截。",
        "dynasty": "宋",
        "collection_info": null
    },
    {
        "uuid": "4512048b6cd27662ad661d8b9a1b54ae",
        "title": "偈颂四首  其三",
        "author": "释道济",
        "content": "一块两块，佛也不怪。\n一醒两醒，佛也不嗔。\n一碗两碗，佛也不管。",
        "dynasty": "宋",
        "collection_info": null
    },
    {
        "uuid": "ef813fe3236d635815e27a4a6d4735b4",
        "title": "偈颂四首  其四",
        "author": "释道济",
        "content": "小黄碗内几星麸，半是酸虀半是瓠。\n誓不出生违佛教，出生之后碗中无。",
        "dynasty": "宋",
        "collection_info": null
    },
    {
        "uuid": "07848c1aba586fdc1e3c5f04efe986d3",
        "title": "与沈五官李提点饮酒席间作七首  其一",
        "author": "释道济",
        "content": "惯会饕斋觅主人，身边零钞没分文。\n谁知撞见真经纪，不遇檀那怎脱身。",
        "dynasty": "宋",
        "collection_info": null
    },
    {
        "uuid": "170dd238ec24326d05c5d3554c22f5b9",
        "title": "与沈五官李提点饮酒席间作七首  其二",
        "author": "释道济",
        "content": "平生只爱呷黄汤，数日无钱买得尝。\n今幸见君君莫阻，再求几碗润枯肠。",
        "dynasty": "宋",
        "collection_info": null
    },
    {
        "uuid": "079f70d2b0709946061d3d8c0b851f97",
        "title": "与沈五官李提点饮酒席间作七首  其三",
        "author": "释道济",
        "content": "昔日曾闻李谪仙，饮酒一斗诗百篇。\n感君慨赐无悭吝，贫衲何尝出口涎。",
        "dynasty": "宋",
        "collection_info": null
    },
    {
        "uuid": "9d6d7a96db13abc335185646b9892a4c",
        "title": "与沈五官李提点饮酒席间作七首  其四",
        "author": "释道济",
        "content": "自来酒量无拘管，惟有穷坑填不满。\n要同毕卓卧缸边，告君再觅三十碗。",
        "dynasty": "宋",
        "collection_info": null
    },
    {
        "uuid": "67a1b5f90afdc0b511df0eaaaa8a2183",
        "title": "与沈五官李提点饮酒席间作七首  其五",
        "author": "释道济",
        "content": "每日贪杯又宿娼，风流和尚岂寻常。\n袈裟常被胭脂染，直裰时闻腻粉香。",
        "dynasty": "宋",
        "collection_info": null
    },
    {
        "uuid": "ec1fadd7de4b1792748157f2d87782f6",
        "title": "与沈五官李提点饮酒席间作七首  其六",
        "author": "释道济",
        "content": "满库琼芳斗色鲜，就中一朵最堪怜。\n恁伊万种风流态，惟有禅心似铁坚。",
        "dynasty": "宋",
        "collection_info": null
    },
    {
        "uuid": "7c428f5fb0b08e0dbf7b3f161c094a5e",
        "title": "与沈五官李提点饮酒席间作七首  其七",
        "author": "释道济",
        "content": "昔我父娘作此态，生我这箇臭皮袋。\n我心不比父娘心，我心除酒都不爱。",
        "dynasty": "宋",
        "collection_info": null
    },
    {
        "uuid": "2acabf7636188929fa47fc43b3e85c4e",
        "title": "宿刘行首家作二首  其一",
        "author": "释道济",
        "content": "暂假夫妻一宿眠，禅心淫慾不相连。\n昨宵姑顺君台意，多与虔婆五贯钱。",
        "dynasty": "宋",
        "collection_info": null
    },
    {
        "uuid": "f9e7d4980d334367cac04edd21e0efe9",
        "title": "宿刘行首家作二首  其二",
        "author": "释道济",
        "content": "从来诸事不相关，独有香醪真箇贪。\n清早若无三碗酒，怎禁门外朔风寒。",
        "dynasty": "宋",
        "collection_info": null
    },
    {
        "uuid": "c47cafba99e2d7aad06c51586bfd4629",
        "title": "题洗马池",
        "author": "释道济",
        "content": "昔日曾闻洗马池，悠然此景在西溪。\n风生水面波纹细，日上堤边树影低。\n水底青天沉翡翠，波中明月浸琉璃。\n何如花下退朝去，喜看鸳鸯戏石矶。",
        "dynasty": "宋",
        "collection_info": null
    },
    {
        "uuid": "b6fe1ab88c89a1e7155864fca2032f4a",
        "title": "宁棘庵讲主失窃",
        "author": "释道济",
        "content": "哑吃黄瓜苦自知，将丝就纵落人机。\n低田缺水遭天旱，古菓安身着鬼迷。\n贼去关门无物了，病深服药请医迟。\n竹筒种火空长炭，夜半描龙画向谁。",
        "dynasty": "宋",
        "collection_info": null
    },
    {
        "uuid": "03b6e57dc145a031a561194c20e99234",
        "title": "嘲灵隠寺印铁牛",
        "author": "释道济",
        "content": "几百年来灵隠寺，如今却被铁牛闩。\n蹄中有漏难耕种，鼻孔撩天不受穿。\n道眼何如馿眼瞎，寺门常似狱门关。\n冷泉有水无鸥鹭，空使留名在世间。",
        "dynasty": "宋",
        "collection_info": null
    },
    {
        "uuid": "00e4e5e640fcac6d20709d91bf2e096d",
        "title": "题灵隠寺西堂粉壁",
        "author": "释道济",
        "content": "小小庵儿小小窗，小小房儿小小床。\n出入小童并小行，小心伏事小西堂。",
        "dynasty": "宋",
        "collection_info": null
    },
    {
        "uuid": "efaf33dec9a0e67ac8ab5206bac4b11b",
        "title": "讽阻临安赵府尹伐凈慈寺门松  其一",
        "author": "释道济",
        "content": "亭亭百尺接天高，曾与山僧作故交。\n满望枝柯千载茂，可怜刀斧一齐抛。\n窗前不覩龙蛇影，耳畔无闻风雨号。\n最苦早间飞去鹤，晚回不见旧时巢。",
        "dynasty": "宋",
        "collection_info": null
    },
    {
        "uuid": "f80a1da94c683a42a7e307cf75b44310",
        "title": "讽阻临安赵府尹伐凈慈寺门松  其二",
        "author": "释道济",
        "content": "白石磷磷积翠岚，翠岚深处结茅庵。\n煮茶迎客月当户，采药出门云满篮。\n琴挂葛絃鸣素志，窗开风拂罢清谈。\n今朝偶识东坡老，四大皆空不用参。",
        "dynasty": "宋",
        "collection_info": null
    },
    {
        "uuid": "fb13e32e2e3cd66d36920c9a2cc71f3c",
        "title": "酒醉后作",
        "author": "释道济",
        "content": "本是修来四果身，风颠作逞混凡人。\n能施三昧神通力，便指凡人出世津。\n经卷无心看，禅机有意亲，醉时喝佛骂天真。\n浑身不见些儿好，一点灵光绝胜人。",
        "dynasty": "宋",
        "collection_info": null
    },
    {
        "uuid": "43def0cef363562e73f4245ec6bec7d0",
        "title": "浄慈寺火灾",
        "author": "释道济",
        "content": "无名一点起逡巡，大厦千间尽作尘。\n非是我佛不灵感，故要楼台一度新。",
        "dynasty": "宋",
        "collection_info": null
    },
    {
        "uuid": "1c00addf9d5502e6621f10950315ad0d",
        "title": "与常长老饮酒席间作",
        "author": "释道济",
        "content": "极目烟波远接天，红尘疎处结三椽。\n不忧风景来朝没，只恐水云到晚连。\n青黛山边飞白鹭，绿杨堤畔泊渔船。\n悠然此地真堪乐，半是人间半是仙。",
        "dynasty": "宋",
        "collection_info": null
    },
    {
        "uuid": "6b75503ba3b632795906f7e7dbe54e67",
        "title": "馄饨",
        "author": "释道济",
        "content": "包罗万象，性气粗豪。\n清浄为根，礼恭叉手。\n通身上缝隙无余，镬汤裏倒番觔斗。\n把得定横吞竖吞，把不定东走西走。\n宜是山僧嚼破时，泥牛满地频哮吼。",
        "dynasty": "宋",
        "collection_info": null
    },
    {
        "uuid": "595f110124fa03816e4a7e460b47321c",
        "title": "为救一后生作",
        "author": "释道济",
        "content": "后生后生，忽犯天嗔。\n前生恶业，今生缥身。\n老僧救汝，归奉母亲。\n诸恶莫作，免得祸临。",
        "dynasty": "宋",
        "collection_info": null
    },
    {
        "uuid": "273c1504fee365478c49f642515d1fb5",
        "title": "影壁自赞",
        "author": "释道济",
        "content": "面黄以蜡，骨瘦如柴。\n这般模样，只好投斋。\n也有些儿差异，说禅不用安排。",
        "dynasty": "宋",
        "collection_info": null
    },
    {
        "uuid": "ceb326f7a542ea8a9e6e1b15d82cb964",
        "title": "呈冯太尉",
        "author": "释道济",
        "content": "削髮披缁已有年，只同诗酒是姻缘。\n闹看弥勒空中戏，困向毗卢顶上眠。\n撒手便能欺十圣，低头端不顾三贤。\n茫茫宇宙无人识，犹道颠僧遶市廛。",
        "dynasty": "宋",
        "collection_info": null
    },
    {
        "uuid": "7a47fdcb4fb09129d8a328080e430862",
        "title": "真像沈提点求赞",
        "author": "释道济",
        "content": "远看不是，近看不像。\n费尽许多工夫，画出这般模样。\n眉如扫箒，一张大口。\n不会非言，只会吃酒。\n看看白头，常常赤脚。\n有色无心，有染无着。\n醉眠不管江海波，浑身蓝缕害风魔。\n桃花柳叶无心恋，月白风清笑与歌。\n倒骑馿子归天岭，钓月耕云自琢磨。",
        "dynasty": "宋",
        "collection_info": null
    },
    {
        "uuid": "99b98f517030ec2fde7a0ab13a4d4a36",
        "title": "与张提点共饮席间作",
        "author": "释道济",
        "content": "每日终朝醉似泥，未尝一日不昏迷。\n细君发怒将言骂，道是人间吃酒儿。\n莫要管，你休痴，人生能有几多时。\n杜康曾唱莲花落，刘伶好饮舞啰哩，陶渊明赏菊醉东篱。\n今日皆归去，留得好名儿。",
        "dynasty": "宋",
        "collection_info": null
    },
    {
        "uuid": "a7256631fdfd34f09b78ec44295bd892",
        "title": "湖中夕泛归南屏四绝  其一",
        "author": "释道济",
        "content": "几度西湖独上船，篙师识我不论钱。\n一声啼鸟破幽寂，正是山横落照边。",
        "dynasty": "宋",
        "collection_info": null
    },
    {
        "uuid": "01cfac9f6be5619a07dd78aaff652257",
        "title": "湖中夕泛归南屏四绝  其二",
        "author": "释道济",
        "content": "湖上春光已破悭，湖边杨柳拂雕阑。\n算来不用一文买，输与山僧闲往还。",
        "dynasty": "宋",
        "collection_info": null
    },
    {
        "uuid": "4b52bf2db1f9eb7ad16d02d8c1380395",
        "title": "湖中夕泛归南屏四绝  其三",
        "author": "释道济",
        "content": "出岸桃花红锦英，夹堤杨柳绿丝轻。\n遥看白鹭窥鱼处，衝破平湖一点青。",
        "dynasty": "宋",
        "collection_info": null
    },
    {
        "uuid": "0bac66e15fc5fe80415cc8422b353417",
        "title": "湖中夕泛归南屏四绝  其四",
        "author": "释道济",
        "content": "五月西湖凉似秋，新荷吐蕊暗香浮。\n明年花落人何在，把酒问花花点头。",
        "dynasty": "宋",
        "collection_info": null
    },
    {
        "uuid": "ae04fb2f36dbc038961fb296ed50a140",
        "title": "海蛳颂",
        "author": "释道济",
        "content": "此物生在东海西，又无鳞甲又无衣。\n虽然不入红罗帐，常与佳人做嘴儿。",
        "dynasty": "宋",
        "collection_info": null
    },
    {
        "uuid": "60dc245aebc4d2159c1abbf9d3cc4734",
        "title": "雨伞",
        "author": "释道济",
        "content": "一竿翠竹，巧匠批栾。\n条条有眼，节节皆穿。\n四大假合，柄在人手。\n归家放下，并不争先。\n直饶瓮泻盆倾下，一搭权为不漏天。",
        "dynasty": "宋",
        "collection_info": null
    },
    {
        "uuid": "d1c736579e0b6575ccc5a20019e885d2",
        "title": "闻王妈妈家做小祥功德作二首  其一",
        "author": "释道济",
        "content": "唐家閧里闲游赏，妈妈家中请和尚。\n三百衬钱五味食，羊毛出在羊身上。",
        "dynasty": "宋",
        "collection_info": null
    },
    {
        "uuid": "41ce1f0fc2ca98a9802b7752cc650007",
        "title": "闻王妈妈家做小祥功德作二首  其二",
        "author": "释道济",
        "content": "妈妈好善结良缘，斋僧不论圣和凡。\n经资斋衬明舍施，少间暗裏送来还。",
        "dynasty": "宋",
        "collection_info": null
    },
    {
        "uuid": "255e6dcd85a0030284aadb1a12f3e8a5",
        "title": "墨竹",
        "author": "释道济",
        "content": "数枝淡竹翠生光，一点无尘自有香。\n好似葛陂龙化后，却留清影在虚堂。",
        "dynasty": "宋",
        "collection_info": null
    },
    {
        "uuid": "51813f72775df0535381c00f86d7467d",
        "title": "题壁",
        "author": "释道济",
        "content": "你家醤一缸，内有毒蛇藏。\n若无老僧说，人口俱被伤。",
        "dynasty": "宋",
        "collection_info": null
    },
    {
        "uuid": "2846b65d6b5e82cc8d3d2cb51452822d",
        "title": "扇画",
        "author": "释道济",
        "content": "一枝风柳一蝉鸣，画出规模宛似生。\n莫谓其中绝音响，报君消息甚分明。",
        "dynasty": "宋",
        "collection_info": null
    },
    {
        "uuid": "2270403f8030400715835167a4808925",
        "title": "弟子求衣钵",
        "author": "释道济",
        "content": "来时无一物，去时无一物。\n若要我衣钵，两箇光卵核。",
        "dynasty": "宋",
        "collection_info": null
    },
    {
        "uuid": "b8dd1c67eacf3e3e796f709f39fd4bab",
        "title": "辞世颂",
        "author": "释道济",
        "content": "六十年来狼藉，东壁打到西壁。\n如今收拾归来，依旧水连天碧。",
        "dynasty": "宋",
        "collection_info": null
    },
    {
        "uuid": "4e1187e7014b1a1f6e5f2b79124a3103",
        "title": "寂后寄少林长老二首  其一",
        "author": "释道济",
        "content": "片帆飞过浙江东，回首楼台渺漠中。\n传与诸山诗酒客，休将有限恨无穷。",
        "dynasty": "宋",
        "collection_info": null
    },
    {
        "uuid": "904f52efd5446a5181198289b556dd27",
        "title": "寂后寄少林长老二首  其二",
        "author": "释道济",
        "content": "脚絣紧繫兴无穷，拄杖挑云入乱峯。\n欲识老僧行履处，天台南岳旧家风。",
        "dynasty": "宋",
        "collection_info": null
    },
    {
        "uuid": "4e4eae5bd36a5fe3649b69cf6574a40f",
        "title": "题玉泉",
        "author": "释道济",
        "content": "千章老木冷涵秋，今日重来话旧游。\n一池寒水浸虚碧，清光莹澈凝不流。\n中有神龙隠头角，为雨为霖滋旱涸。\n圣主垂衣风雨调，龙亦安眠在丘壑。\n人来初不覩真龙，但见金鲫浮沈中。\n昂头摆尾得其所，我疑便是池中龙。\n殷勤一语龙听取，汝以何缘堕龙伍。\n良由一念嗔所生，毕竟难逃鳞甲苦。\n蓦然直下便回光，愿力资深福寰宇。",
        "dynasty": "宋",
        "collection_info": null
    },
    {
        "uuid": "57f6af3868334ba7f45961185b321e3b",
        "title": "颂古四首",
        "author": "释道济",
        "content": "道冠儒履释袈裟，和会三家作一家。\n忘却率陀天上路，双林端坐待龙华。",
        "dynasty": "宋",
        "collection_info": null
    },
    {
        "uuid": "df46e6c3d0c3f77f0991c78319642035",
        "title": "维摩居士示疾毗耶离城  其一",
        "author": "释道济",
        "content": "一箇病维摩，无风自起波。\n富嫌千口少，贫恨一身多。",
        "dynasty": "宋",
        "collection_info": null
    },
    {
        "uuid": "c5c169b9153b900f14e85735588c3fd7",
        "title": "维摩居士示疾毗耶离城  其二",
        "author": "释道济",
        "content": "不契梁王暗渡江，一身无地避惭惶。\n九年面壁成何事，赚却平人入镬汤。",
        "dynasty": "宋",
        "collection_info": null
    },
    {
        "uuid": "c34cf0a06a9ba03af07de7e2e56fda7c",
        "title": "维摩居士示疾毗耶离城  其三",
        "author": "释道济",
        "content": "元是黄梅旧日僧，事师年老气弥增。\n翻身扬下栽松镢，转步来分照世灯。\n皮袋假于溪畔女，衣盂付与岭南能。\n佳声籍籍能长久，雨过淮山碧万层。",
        "dynasty": "宋",
        "collection_info": null
    },
    {
        "uuid": "b60acf1432d07d2b11700b138739c7a7",
        "title": "游洞霄",
        "author": "释道济",
        "content": "平明发余杭，扁舟泝清流。\n登岸五六里，小径穿林丘。\n奇峯耸天柱，九锁岩谷幽。\n云根立仙馆，胜处非人谋。\n入门气象雄，金碧欺两眸。\n弹棊古松下，啼鸟声相酬。\n羽衣读黄庭，内景宜自修。\n蓬莱隔弱水，九转即可求。\n坡翁昔赋诗，刻石记旧游。\n溪山增伟观，万古传不休。\n我来弔陈迹，枯肠怯冥搜。\n执炬入大涤，襟袖寒飕飕。\n悬崖石乳滴，千岁无人收。\n樵夫指岩窟，此处通龙湫。\n方期过东洞，红日惊西投。\n徘徊出山去，空使猿鹤愁。",
        "dynasty": "宋",
        "collection_info": null
    },
    {
        "uuid": "9039fd0dad5b2f6f9c1888bd30fd8e57",
        "title": "诗一首",
        "author": "释道济",
        "content": "何须林景胜潇湘，只愿西湖化为酒。\n和身卧倒西湖边，一浪来时吞一口。",
        "dynasty": "宋",
        "collection_info": null
    },
    {
        "uuid": "5e4af66a411535f4a5e11f831262b174",
        "title": "九里松",
        "author": "释道济",
        "content": "九里松阴路，青泉映白沙。\n谁知三伏暑，小草有幽花。",
        "dynasty": "宋",
        "collection_info": null
    },
    {
        "uuid": "1deed67958b9e19ab4b033e6c3861179",
        "title": "句",
        "author": "释道济",
        "content": "藕荷无数满沙洲。",
        "dynasty": "宋",
        "collection_info": null
    }
]