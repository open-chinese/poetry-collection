[
    {
        "title": "虞美人 冰肤玉面孤山裔",
        "author": "魏杞",
        "content": "冰肤玉面孤山裔。\n肯到人间世。\n天然不与百花同。\n却恨无情轻付、与东风。\n丽谯三弄江梅晓。\n立马溪桥小。\n只应明月最相思。\n曾见幽香一点、未开时。",
        "dynasty": "宋",
        "collection_info": null
    },
    {
        "title": "卜算子 一叶鉴中来",
        "author": "魏杞",
        "content": "一叶鉴中来，两岸青山起。\n送我红蕖万柄香，疑在蓬壶里。\n天地莹无尘，巾袂凉如水。\n白浪无声月自高，不是人间世。",
        "dynasty": "宋",
        "collection_info": null
    },
    {
        "title": "送左彦武归乡",
        "author": "魏杞",
        "content": "折桂归来日，西风万里秋。\n锦衣天上客，红叶渡头舟。\n把酒难为别，题诗更欲留。\n明朝山水隔，何日是重游。",
        "dynasty": "宋",
        "collection_info": null
    },
    {
        "title": "次韵送汪尚书致政还乡",
        "author": "魏杞",
        "content": "诸贤投绂孟前期，愧我需章独厚时。\n勉徇礼经聊弭谤，敢贪荣禄计迁资。\n归兮陶令惟三径，去矣君严有二宜。\n处世功勋忘厚飨，人生知止要能知。",
        "dynasty": "宋",
        "collection_info": null
    },
    {
        "title": "到岩豅寺劝农",
        "author": "魏杞",
        "content": "王事忽来此，今朝天气新。\n溪山浑是句，樽酒可无人。\n幽鸟空惊梦，残花不当春。\n飘然又归去，明月满衣巾。",
        "dynasty": "宋",
        "collection_info": null
    },
    {
        "title": "欲饭野人家见拒甚力",
        "author": "魏杞",
        "content": "山崦筠车转屈蟠，欲寻野店具盘餐。\n主人变色行蚕忌，客子包羞坐虱官。\n早见此生真寄寓，更知行役是艰难。\n逡巡揽袂来旁舍，晓月朦胧春梦残。",
        "dynasty": "宋",
        "collection_info": null
    },
    {
        "title": "送吴佥判之官濠州",
        "author": "魏杞",
        "content": "举觞属明月，送君江上舟。\n王事知有程，翩然不可留。\n濠梁古佳郡，观鱼记庄周。\n年来边徼清，桑麻被田畴。\n有诏蠲民租，拊摸頼郡侯。\n乐入芙蓉幕，君其赞嘉猷。\n佥曹簿领余，拄颊兴未休。\n淮山千万迭，丐君回青眸。\n才命各有时，行止非人谋。\n主公方拔士，入奉甘泉游。",
        "dynasty": "宋",
        "collection_info": null
    },
    {
        "title": "送袁朝奉芳秩满趋朝",
        "author": "魏杞",
        "content": "壮年鼓箧上神京，叹息惊人未一鸣。\n白髮尚堪谈世事，青衫原不坠诗名。\n簿书堆案三年梦，风月张帆午夜程。\n去矣飞腾九霄上，莫忘瞻衮话平生。",
        "dynasty": "宋",
        "collection_info": null
    },
    {
        "title": "延庆寺",
        "author": "魏杞",
        "content": "开山何日事，断碣卧荒榛。\n食尽僧行脚，兵来佛舍身。\n烧痕侵殿址，租额累山邻。\n可是天魔盛，谁能问大钧。",
        "dynasty": "宋",
        "collection_info": null
    }
]