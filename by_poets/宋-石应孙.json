[
    {
        "title": "题南山",
        "author": "石应孙",
        "content": "孤鹜去边天浩渺，万家穷处水湾环。\n岭外此州为道院，风烟殊弗类南蛮。",
        "dynasty": "宋",
        "collection_info": null
    },
    {
        "title": "游黄山",
        "author": "石应孙",
        "content": "山川形胜雄江东，九华辉映天都峰。\n传闻早已荡胸臆，恨不插翼长相从。\n朅来随牒官秋浦，城郭奔驰厌尘土。\n絜家捧檄过临城，偷閒两作烟霞主。\n黄山登览原无由，何期易地太平游。\n清池轩豁日舒丽，突兀楼观撑深幽。\n凭高徙倚敞心目，绝壁半天横碧玉。\n迴溪千里指顾间，螺髻分明三十六。\n壮怀高向紫霄悬，俯视培塿真一拳。\n古今秀色餐不尽，笔端收拾生云烟。\n萍踪倘未逐流水，古剎相望二三里。\n暇时风月得交游，鸥鹭同眠勿惊起。",
        "dynasty": "宋",
        "collection_info": null
    },
    {
        "title": "石花洞",
        "author": "石应孙",
        "content": "我试问阳和，洞间谁是主。\n尽日立东风，百花无一语。",
        "dynasty": "宋",
        "collection_info": null
    },
    {
        "title": "桃花洞",
        "author": "石应孙",
        "content": "桃花五色四时开，片片香随磵水来。\n况是轩辕曾手植，紫烟深处有楼台。",
        "dynasty": "宋",
        "collection_info": null
    },
    {
        "title": "水帘洞",
        "author": "石应孙",
        "content": "珠帘巧费水晶裁，万古垂垂浅碧苔。\n几度月鈎鈎不上，孤云能入此中来。",
        "dynasty": "宋",
        "collection_info": null
    }
]