[
    {
        "uuid": "718438e84acc8ccf1566c69fa2899586",
        "title": "水调歌头 潇洒太湖岸",
        "author": "苏舜钦",
        "content": "潇洒太湖岸，淡伫洞庭山。\n鱼龙隐处，烟雾深锁渺弥间。\n方念陶朱张翰，忽有扁舟急桨，撇浪载鲈还。\n落日暴风雨，归路绕汀湾。\n丈夫志，当景盛，耻疏闲。\n壮年何事憔悴，华发改朱颜。\n拟借寒潭垂钓，又恐鸥鸟相猜，不肯傍青纶。\n刺棹穿芦荻，无语看波澜。",
        "dynasty": "宋",
        "collection_info": null
    },
    {
        "uuid": "e552c4a2e2bda7f325d403567adaa378",
        "title": "感兴三首  其一",
        "author": "苏舜钦",
        "content": "后寝藏衣冠，前庙宅神主。\n吾闻诸礼经，此制出中古。\n秦嬴蚀先法，乃復祭于墓。\n汉衣以月游，于道盖无取。\n宣帝尊祖庙，失制徧九土。\n孝元酌前文，一旦悉除去。\n魏帝乐铜台，遗令置歌舞。\n昏嗣竟从之，此事狂夫阻。\n唐制益纷华，诸陵锁嫔御。\n旷女日哀吟，于先亦奚补。\n吾朝三圣人，乘云不可覩。\n威灵已霄汉，嗣皇念宗祖。\n绘事移天光，刻象肖神武。\n徧敕旧游地，输材起宫宇。\n阶墄扣以金，墙壁衣之黼。\n功既即奉迎，法仗迭箫鼓。\n玩好择珍奇，目夺不可数。\n三京佛老家，已有十数处。\n朝家虽奉先，越礼古不许。\n君不祭臣仆，父不祭支庶。\n丹楹岂非孝，圣贬甚萧斧。\n大祀当以时，寝庙即其所。\n惜哉共俭德，乃为侈所蛊。\n痛乎神圣姿，遂与夷为侣。\n苍生何其愚，瞻叹走旁午。\n贱子私自嗟，伤时泪如雨。",
        "dynasty": "宋",
        "collection_info": null
    },
    {
        "uuid": "3143796acf62e4f96aa282c9bf3677b8",
        "title": "感兴三首  其二",
        "author": "苏舜钦",
        "content": "在昔帝舜日，光宅闢四门。\n所宾无凶邪，德教日益敦。\n末世多滥姦，九重严大阍。\n扞掫主讥察，谁何辨语言。\n一关百力士，列立甃石温。\n设官按尺籍，唱号于未昏。\n唐末稍懈怠，尝值外使奔。\n京城凶豪儿，奋剑闯帝藩。\n狂呼啸虎豹，便欲倾干坤。\n赖有宰相在，不然神器翻。\n我朝讲制度，门籍反不存。\n近知贱丈夫，突入犯赤轩。\n陛官未暇执，呶呶何其諠。\n祖宗创业难，慎重在后昆。\n勇夫犹重闭，况乃天子尊。\n何罗犹宜察，况乃外寇屯。\n兴语一及此，舌出反自扪。\n吾家本寒微，世受朝廷恩。\n欲奏鸱鸮诗，当涂谁荐论。",
        "dynasty": "宋",
        "collection_info": null
    },
    {
        "uuid": "c126a72c2834e48944e62f6ae602c2cb",
        "title": "感兴三首  其三",
        "author": "苏舜钦",
        "content": "瞽说圣所择，愚谋帝不罪。\n况乎言有文，白黑时利害。\n前日林书生，自谓胸臆大。\n潜心摭世病，荣成谓可卖。\n投颡触谏函，献言何耿介。\n云昨见凶星，上帝下警戒。\n意若日昏㧻，出处恣蜂虿。\n安坐弄神器，开门纳珍贿。\n宗支若繫囚，亲亲礼日杀。\n大臣尸其柄，咋舌希龙拜。\n速速伐虎丛，无使自沈瘵。\n陛下幸察之，聪明即不坏。\n如忽贱臣言，不瞬防祸败。\n一封朝飞入，羣目已睚眦。\n力夫暮塞门，执缚不容喟。\n十手捽其胡，如负杀人债。\n幽诸死牢中，繫灼若龟蔡。\n亦既下风指，黥而播诸海。\n长途万余里，一钱不得带。\n必令朝夕閒，渴饥死于械。\n从前有口者，蹜脰如气鞴。\n独夫已去除，易若吹糠粺。\n奈何上帝明，非德不可盖。\n倏忽未十旬，炎官下其怪。\n乙夜紫禁中，一燎不存芥。\n天王下床走，仓猝畏挂碍。\n连延旧寝廷，顿失若空寨。\n明朝黄纸出，大赦徧中外。\n嗟乎林书生，生命不可再。\n翻令凶恶囚，纍纍受恩贷。",
        "dynasty": "宋",
        "collection_info": null
    },
    {
        "uuid": "0aeff84cf82d461700b7857da9dafff8",
        "title": "庆州败",
        "author": "苏舜钦",
        "content": "无战王者师，有备军之志。\n天下承平数十年，此语虽存人所弃。\n今岁西戎背世盟，直随秋风寇边城。\n屠杀熟户烧障堡，十万驰骋山岳倾。\n国家防塞今有谁，官为承制乳臭儿。\n酣觞大嚼乃事业，何尝识会兵之机。\n符移火急蒐卒乘，意谓就戮如缚尸。\n未成一军已出战，驱逐急使缘崄巇。\n马肥甲重士饱喘，虽有弓剑何所施。\n连颠自欲堕深谷，虏骑笑指声嘻嘻。\n一麾发伏鴈行出，山下掩截成重围。\n我军免胄乞死所，承制面缚交涕洟。\n逡巡下令艺者全，争献小技歌且吹。\n其余鼻馘放之去，东走矢液皆淋漓。\n首无耳准若怪兽，不自媿耻犹生归。\n守者沮气陷者苦，尽由主将之所为。\n地机不见欲侥胜，羞辱中国堪伤悲。",
        "dynasty": "宋",
        "collection_info": null
    },
    {
        "uuid": "863d0479ec8a30ac2cfe340d8ca0dddc",
        "title": "及第后与同年宴李丞相宅",
        "author": "苏舜钦",
        "content": "十年苦学文，出语背时向。\n策力不自知，艺围辄掉鞅。\n薄技遭休明，一第君所唱。\n拔身泥滓底，飘迹云霞上。\n气和朝言甘，梦好夕魂王。\n轩眉失旧敛，举意有新况。\n爽如秋后鹰，荣若凯旋将。\n台府张宴集，吾辈纵谑浪。\n花梢血点干，酒面玉纹涨。\n狂歌互喧传，醉舞迭阆伉。\n兹时实无营，此乐亦以壮。\n去去登显涂，幸无隳素尚。",
        "dynasty": "宋",
        "collection_info": null
    },
    {
        "uuid": "168a7d108da12d865880ac74c0d0d475",
        "title": "昇阳殿故址",
        "author": "苏舜钦",
        "content": "昔在开元中，此名昇阳殿。\n西通大明宫，夹道直如箭。\n至尊黄金舆，乘春日幸宴。\n翠嫔戛钟鼓，欢呼奏新徧。\n巧舞风燕翻，妖歌露莺啭。\n酒光射锦幄，上下花会炫。\n雕盘堆緐英，艳粉弱自战。\n天欢日无穷，臣谏莫敢献。\n乐极哀继之，在理亦可见。\n胡来塞宫阙，腥羶污香荐。\n纵火寝庙平，挥戈君臣迸。\n庸嗣忽前丑，泚巢更祸乱。\n冉冉竟覆亡，返为耕牧便。\n瓦砾虽费犂，土壤颇肥衍。\n盖由杀人多，膏血浸渍远。\n髑髅今成堆，皆昔燕赵面。\n每因鉏耨时，数得宝玉片。\n今秋雨泽多，谷穗密如辫。\n农惟喜丰稔，吾独闵迁变。\n不有失德君，焉为穑夫佃。\n大国尚如此，小人易流转。\n道德可久长，作诗将自劝。",
        "dynasty": "宋",
        "collection_info": null
    },
    {
        "uuid": "8aed9699f395b802f81bfd93b9552c16",
        "title": "大雾",
        "author": "苏舜钦",
        "content": "欲晓霜气重不收，余阴乘势相淹留。\n化为大雾塞白昼，咫尺不辨人与牛。\n羣鸟啁啾满庭树，欲飞恐遭罗网囚。\n四檐晻蔼下重幕，微风吹过冷自流。\n窃思朝廷政无滥，未尝一日封五侯。\n何为终朝不肯散，焉知其下无蚩尤。\n思得壮士翻白日，光照万里销我之沈忧。",
        "dynasty": "宋",
        "collection_info": null
    },
    {
        "uuid": "998e3d9d132a0533b462a04ff9f26e57",
        "title": "蓝田悟真寺作",
        "author": "苏舜钦",
        "content": "旅食长安城，迴遑奔走无停行。\n清怀壮抱失素尚，胸中堆积尘土生。\n偷閒得至玉峯下，为闻悟真之寺之嘉名。\n杖邛赤脚渡蓝水，细流激激心骨清。\n仰看苍山高峯旁，白云明灭藏日光。\n行人遥指置寺处，正在白云之中央。\n逡巡缘栈更险绝，攀萝扪壁随低昂。\n朋行咫尺乃相失，已与云雾相翱翔。\n时闻啼鸟如吹竹，数步一休还纵目。\n行行未知高则危，下视昏烟覆平陆。\n满岩佳树尤朴樕，赫赤如霞间浓绿。\n是时八月初，路旁已见芬芬菊。\n贪奇恋景不知倦，侧睥又復心瑟缩。\n神魂飞下大壑幽，定省移时进双足。\n寺门高开朝日辉，丹青黯澹唐时屋。\n老僧引我周游看，且云白氏子诗乃实录。\n此诗畴昔予所闻，殷殷更向碑前读。\n按言索像今无復，惟有流泉数道如车辐。\n我嫌世累欲暂居，又云此地无留宿。\n殿宇之后林莽中，日暮尝有虎豹伏。\n凿石龛边崖至深，近有浮屠于此相枨触。\n悁心宿忿两不解，一乃颠挤死其谷。\n我闻为之久颦蹙，此向期将避烦辱。\n不为伤生事，争如平地随流俗。\n叹息回头急出山，始觉全躯已为福。",
        "dynasty": "宋",
        "collection_info": null
    },
    {
        "uuid": "c65f783fb77536e530d06330e368cd16",
        "title": "兴庆池",
        "author": "苏舜钦",
        "content": "余润涨龙渠，疏溜连清浐。\n助晓远昏山，浮秋明刮眼。\n渔归别浦闲，鴈下沧波晚。\n岸北有高台，离魂荡无限。",
        "dynasty": "宋",
        "collection_info": null
    },
    {
        "uuid": "8a0279b790447d439e046fe0ffd7a6b8",
        "title": "长安春日效东野",
        "author": "苏舜钦",
        "content": "前秋长安春，今春长安秋。\n节物自荣悴，我有乐与忧。\n穷阎何卑漏，时燕不见投。\n门庭谢过从，兰萌舒绿柔。\n燕託喜广厦，亦非善是仇。\n兰生静愈茂，堪将义为俦。\n芳香诚可慕，对之蠲穷愁。",
        "dynasty": "宋",
        "collection_info": null
    },
    {
        "uuid": "916d2239a4833d4bfda1893b588acbbc",
        "title": "太行道",
        "author": "苏舜钦",
        "content": "行行太行道，一步三太息。\n念厥造化初，春何险此极。\n左右无底壑，前后至顽石。\n高者欲作天明党，深者疑断地血脉。\n夜中岩下埋斗杓，日午阴壁风雪号。\n攀缘有路到绝仞，四望羣峯合沓如波涛。\n忽至逼侧处，咫尺颠坠恐莫逃。\n嗟乎古昔未开时，隔绝往来人不思。\n淳源一破山岳碎，巧心遂去缘崄巇。\n崄巇不穷甚可畏，悼此二者亡其宜。\n天地不自崄，崄由人为之。\n彼车摧轮马伤足，中路勿叹勿恸哭。\n世上安涂故有焉，孰使汝行此道躯高轩，丧坠不收宜尔然。",
        "dynasty": "宋",
        "collection_info": null
    },
    {
        "uuid": "34a502c1d90824c1678c474dca6711a9",
        "title": "对酒",
        "author": "苏舜钦",
        "content": "丈夫少也不富贵，胡颜奔走乎尘世。\n予年已壮志未行，案上敦敦考文字。\n有时愁思不可掇，峥嵘腹中失和气。\n倚官得来太行颠，太行美酒清如天。\n长歌忽发泪迸落，一饮一斗心浩然。\n嗟乎吾道不如酒，平褫哀乐如摧朽。\n读书百车人不知，地下刘伶吾与归。",
        "dynasty": "宋",
        "collection_info": null
    },
    {
        "uuid": "8a84882ade3130ddf6c1d7c26a7268de",
        "title": "夜中",
        "author": "苏舜钦",
        "content": "夜分众諠死，耿耿抱真履。\n中君湛以宁，不为外官使。\n七兵乘间入，攻剽势向圮。\n主将不谋阵敌恶，荡然失守遽藏避。\n骇浪奔腾，一刻万里，纷纷变化无穷已。\n俄如独茧丝，忽復满天地。\n乳虎不受缚，狂龙难驯致。\n我思精甲，以扞异类。\n邪慝弗萌，元辟復位。\n辅以逍遥之至道，烂然光辉照无际。",
        "dynasty": "宋",
        "collection_info": null
    },
    {
        "uuid": "77235efcf063e37dc4a0797aca5f4885",
        "title": "蜀士",
        "author": "苏舜钦",
        "content": "蜀国天下险，奇怪生中间。\n有士贾其姓，抱材东入关。\n献册叩谏鼓，其言蔚可观。\n愿以微贱躯，一得至上前。\n掉舌灭西寇，画地收幽燕。\n且云太平久，兵战无人言。\n臣尝学其法，自集数百篇。\n治乱与成败，密然不可删。\n三献辄罢去，志屈心悲酸。\n将相门户深，欲往復见拦。\n负贩冒日热，引重衝雪寒。\n羁苦辇毂下，以图晨夕餐。\n如此三岁余，夜夜抱膝叹。\n义者或赈给，遂復归巴川。\n嗟乎区宇大，此徒亦已緐。\n城市与岩穴，隐默孰辨旃。\n幸得出自鬻，何惜置末班。\n吾相柄天下，处事当几先。\n古之设爵位，盖欲英雄躔。\n次第立名级，不使智虑闲。\n稍有才器者，必以禄仕牵。\n所患在不出，既出那弃捐。\n放蛟入大水，躯虎还深山。\n失一故无害，其类莫可攀。",
        "dynasty": "宋",
        "collection_info": null
    },
    {
        "uuid": "e37823a3639bdb2760fd5b163e7fff89",
        "title": "己卯冬大寒有感",
        "author": "苏舜钦",
        "content": "延川未撤警，夕烽照冰雪。\n穷边苦寒地，兵气相躔结。\n主将初临戎，猛思风前发。\n朝笳吹余哀，迭鼓暮不绝。\n淹留未见敌，愁端密如髮。\n予闻古烈士，自誓立壮节。\n丸泥封函关，长缨繫南越。\n本为朝廷羞，宁计身命活。\n功名非与期，册书岂磨灭。\n然由在遇专，丑类易翦伐。\n训士无他才，赏罚在果决。\n近闻边方奏，中覆多沈没。\n罪者既稽诛，功者不见阅。\n虽使颇牧生，勇智当坐竭。\n或云庙堂上，与彼势相戛。\n恐其立异勋，欻然自超拔。\n不知百万师，寒刮肤革裂。\n关中闲诛敛，农产半匮竭。\n我欲叫上帝，愿帝下明罚。\n早令黠虏亡，无为生民孽。",
        "dynasty": "宋",
        "collection_info": null
    },
    {
        "uuid": "c50fdd22f34c45449b6aaec615064ec3",
        "title": "猎狐篇",
        "author": "苏舜钦",
        "content": "老狐宅城隅，涵养体丰大。\n不知窟穴处，草木但掩蔼。\n秋食承露禾，夏饮灌园派。\n暮夜出旁舍，鸡畜遭横害。\n晚登埤堄鸣，呼吸召百怪。\n或为婴儿啼，或变艳妇态。\n不知几十年，出处颇安泰。\n古语比社鼠，盖亦有恃赖。\n邑中年少儿，耽猎若沈瘵。\n远郊尽雉兔，近水歼鳞介。\n养犬号青鹘，逐兽驰不再。\n勇闻此老孤，取必将自快。\n纵犬索幽邃，张人作疆界。\n兹时颇窘急，迸出赤电骇。\n羣小助呼嗥，奔驰数颠沛。\n所向不能入，有类狼失狈。\n钩牙咋巨颡，髓血相溃沫。\n喘叫遂死矣，争观若期会。\n何暇正丘首，腥臊满蓬艾。\n数穴相穿通，城堞几隳坏。\n久纵此凶妖，一旦果祸败。\n皮为榻上藉，肉作盘中脍。\n观此为之吟，书以为警戒。",
        "dynasty": "宋",
        "collection_info": null
    },
    {
        "uuid": "3800ec148cfe3c5b7e1393819af4836e",
        "title": "难易言  其一",
        "author": "苏舜钦",
        "content": "拟把铅刀伐丹桂，欲坐眢井攀青天。\n排罗婴儿拒九虎，未若以道干贵权。",
        "dynasty": "宋",
        "collection_info": null
    },
    {
        "uuid": "b1cca1df75e0e6d5202dcd2f8ff65542",
        "title": "难易言  其二",
        "author": "苏舜钦",
        "content": "地上拾芥亦细碎，掌裏数文犹苦辛。\n脱使摘丸下峻坂，未若以财而发身。",
        "dynasty": "宋",
        "collection_info": null
    },
    {
        "uuid": "7d20b6c81598dd406ffcf655cef6768b",
        "title": "大小言  其一",
        "author": "苏舜钦",
        "content": "弯弓射月落，挥剑决天开。\n何言四溟广，并合不成杯。",
        "dynasty": "宋",
        "collection_info": null
    },
    {
        "uuid": "3efb360044f976867f63ce0d9a35611b",
        "title": "大小言  其二",
        "author": "苏舜钦",
        "content": "託身螟两睫，卜都牛一毛。\n奔驰万里外，终不出秋毫。",
        "dynasty": "宋",
        "collection_info": null
    },
    {
        "uuid": "04cfa2c55aa8c8235c0159d6a07c3a16",
        "title": "了语不了语  其一",
        "author": "苏舜钦",
        "content": "公餗欲成忽覆鼎，银缾汲绝还沈井。\n乳虎咆哮落深穽，青萍一挥断人颈。",
        "dynasty": "宋",
        "collection_info": null
    },
    {
        "uuid": "35f17a966e3a14c2daf18e28cbfe8ccc",
        "title": "了语不了语  其二",
        "author": "苏舜钦",
        "content": "无言以手寻佩环，寒暑迭运雕朱颜。\n八骏踏地几时徧，六龙驾日何年闲。",
        "dynasty": "宋",
        "collection_info": null
    },
    {
        "uuid": "f4f6c3f8cda2054c8c365cec9c59116c",
        "title": "舟中感怀寄馆中诸君",
        "author": "苏舜钦",
        "content": "扁舟迎春色，东下淮楚乡。\n侧身风波地，回首英俊场。\n顾我本俗材，百事无一长。\n滥迹入册府，举动初不皇。\n乍脱泥滓底，稍见日月光。\n峻阁鬰前起，隐嶙天中央。\n春风花竹明，晓雨宫殿凉。\n溢目尽图史，接翼皆鸾凰。\n明窗置刀笔，大案罗缣缃。\n文字虽幼学，钝庸今废忘。\n不能温旧习，考古评兴亡。\n腼颜于其间，汗下如流浆。\n徒然日饱食，出入随羣行。\n朝廷比多事，亦合强激昂。\n况有诏书在，烂然贴北墙。\n奋舌说利害，以救民膏肓。\n不然弃砚席，挺身赴边疆。\n喋血鏖羌戎，胸胆森开张。\n弯弓射搀枪，跃马埽大荒。\n功勋入丹青，名迹万世香。\n是亦丈夫事，不为鼠子量。\n数事皆不能，徒只饱腹肠。\n有如凫鴈儿，唼喋守稻粱。\n岁月今逝矣，齿摇髮已苍。\n于时既无益，自合早退藏。\n诸君天下选，才业吁异常。\n顾当发策虑，坐使中国强。\n蛮夷不敢欺，四海无灾殃。\n莫效不肖者，所向皆荒唐。\n又不耐羞耻，但欲归沧浪。\n濡毫备歌咏，仰首看翱翔。\n舟中稍无事，思念益以详。\n恨无一棱田，可以足糟糠。\n出处皆未决，语默两弗臧。\n莽不知所为，大叫欲发狂。\n作诗寄诸君，鄙怀实所望。",
        "dynasty": "宋",
        "collection_info": null
    },
    {
        "uuid": "004fd310619264e9131018d1e11a7ca2",
        "title": "送李生",
        "author": "苏舜钦",
        "content": "李生以病废，东入徂徕峯。\n志气尚突兀，形骸已龙钟。\n男儿生世间，有如绝壑松。\n误为风雷伤，不与匠石逢。\n哀哉千尺榦，摧折似秋蓬。",
        "dynasty": "宋",
        "collection_info": null
    },
    {
        "uuid": "8aa0f9d8e95e7bb7792485ff4002b206",
        "title": "杨子江观风浪",
        "author": "苏舜钦",
        "content": "晚至瓜州渡，击舟泊西湾。\n日落暴风起，大浪得纵观。\n凭凌积石岸，吐吞天外山。\n霹雳左右作，雪洒六月寒。\n吁嗟至柔物，威壮不可干。\n若为神龙凭，气势非一端。\n大舰失所操，翻覆如转丸。\n高山虽有路，辙险马足酸。\n居朝号安逸，重禄多忧患。\n争得清静交，共骑双翔鸾。\n矫翅入赤霄，不见此险难。\n奈何蚩蚩众，共处天壤间。\n因知古圣人，立法万世安。\n济川作舟梁，铸鼎穷神姦。\n朝廷布礼度，粲粲莫可删。\n后来渐破坏，所向行路难。\n凶邪得骋志，物命遭摧残。\n视此念古昔，杖藜空盘桓。",
        "dynasty": "宋",
        "collection_info": null
    },
    {
        "uuid": "73ba7f667952e924e3e9314e849b3aa5",
        "title": "哭曼卿",
        "author": "苏舜钦",
        "content": "去年春雨开百花，与君相会欢无涯。\n高歌长吟插花饮，醉倒不去眠君家。\n今年恸哭来致奠，忍欲出送攀魂车。\n春晖照眼一如昨，花已破蕾兰生芽。\n唯君颜色不復见，精魄飘忽随朝霞。\n归来悲痛不能食，壁上遗墨如栖鸦。\n呜呼死生遂相隔，使我双泪风中斜。",
        "dynasty": "宋",
        "collection_info": null
    },
    {
        "uuid": "6938cfd0d92e8b45d9e6950a5d3190b1",
        "title": "吾闻",
        "author": "苏舜钦",
        "content": "吾闻壮士怀，耻与岁时没。\n出必凿凶门，死必填塞窟。\n风生玉帐上，令下厚地裂。\n百万呼吸间，胜势一言决。\n马跃践胡肠，士渴饮胡血。\n腥膻屏除尽，定不存种孽。\n予生虽儒家，气欲吞逆羯。\n斯时不见用，感叹肠胃热。\n昼卧书册中，梦过玉关北。",
        "dynasty": "宋",
        "collection_info": null
    },
    {
        "uuid": "e54d37fda219c209cd20f81b6a52ef36",
        "title": "送安素处士高文悦",
        "author": "苏舜钦",
        "content": "皇天稔巨憝，羌虏稽显戮。\n庙算忽小丑，王师数倾衄。\n秦民着暴敛，惨惨生意蹙。\n贼气愈张王，锋锐不可触。\n帷幄监前败，降心问白屋。\n尺诏下中天，公车塞章牍。\n策虑尽颇牧，勇决过贲育。\n先生胸臆大，经术内自足。\n逸韵脱滓尘，素节抱冰玉。\n独耻论兵战，因时射君禄。\n不唯吾志乖，亦使王道局。\n放怀但文史，散髮自溪谷。\n近臣上荐书，天子渴高躅。\n旌帛三及门，不免至京毂。\n万钟非所好，大议戛钧轴。\n孤鸾入紫烟，网罟安可束。\n天风万里长，沆瀣朝满腹。\n更期下翔集，以为苍生福。",
        "dynasty": "宋",
        "collection_info": null
    },
    {
        "uuid": "9c3df1b277ff31fdc57bfb2fdf1e3f57",
        "title": "赠释秘演",
        "author": "苏舜钦",
        "content": "高车大马阗上京，释曰演者何声名。\n当年余尝与之语，实亦可喜无俗情。\n作诗千篇颇振绝，放意吐出吁可惊。\n不肯低心事镌凿，直欲淡泊趋杳冥。\n落落吾儒坐满室，共论悫若木陷钉。\n卖药得钱辄沽酒，日费数斗同醉醒。\n伤哉不栉被佛缚，不尔烜赫竈名卿。\n数年不见今老矣，自说厌苦居都城。\n垂颐孤坐若痴虎，眼吻开合犹光精。\n雄心瞥起忽四顾，便拟击浪东南行。\n开春余行可同载，相与旷快观沧溟。",
        "dynasty": "宋",
        "collection_info": null
    },
    {
        "uuid": "a8ff95e32ea45d72e001211fd3df3f84",
        "title": "城南感怀呈永叔",
        "author": "苏舜钦",
        "content": "春阳泛野动，春阴与天低。\n远林气蔼蔼，长道风依依。\n览物虽蹔适，感怀翻然移。\n所见既可骇，所闻良可悲。\n去年水后旱，田亩不及犂。\n冬温晚得雪，宿麦生者稀。\n前去固无望，即日已苦饥。\n老稚满田野，斲掘寻凫茈。\n此物近亦尽，卷耳共所资。\n昔云能驱风，充腹理不疑。\n今乃有毒厉，肠胃坐疮痍。\n十有七八死，当路横其尸。\n犬彘咋其骨，乌鸢啄其皮。\n胡为残良民，令此鸟兽肥。\n天岂意如此，决荡莫可知。\n高位厌粱肉，坐论搀云霓。\n岂无富人术，使之长熙熙。\n我今饥伶俜，闵此復自思。\n自济既不暇，将復奈尔为。\n愁愤徒满胸，嵘峵不能齐。",
        "dynasty": "宋",
        "collection_info": null
    },
    {
        "uuid": "4518a375b59ca05c50e337c03548287b",
        "title": "吴越大旱",
        "author": "苏舜钦",
        "content": "吴越龙蛇年，大旱千里赤。\n寻常秔穄地，烂漫长荆棘。\n蛟龙久遁藏，鱼鼈尽枯腊。\n炎暑发厉气，死者道路积。\n城市接田野，恸哭去如织。\n是时西羌贼，凶燄日炽剧。\n军须出东南，暴敛不暂息。\n復闻籍兵民，驱以教战力。\n吴侬水为命，舟檝乃其职。\n金革戈盾矛，生眼未尝识。\n鞭笞血涂地，惶惑宇宙窄。\n三丁二丁死，存者亦乏食。\n寃对结不宣，衝迫气候逆。\n二年春及夏，不雨但赫日。\n安得凉冷云，四散飞霹雳。\n滂沱消祲疠，甘涧起稻稷。\n江波开旧涨，淮岭发新碧。\n使我扬孤帆，浩荡入秋色。\n胡为泥滓中，视此久戚戚。\n长风卷云阴，倚柂泪横臆。",
        "dynasty": "宋",
        "collection_info": null
    },
    {
        "uuid": "97c65dad9b8a982e045226a145c70647",
        "title": "中秋夜吴江亭上对月怀前宰张子野及寄君谟蔡大",
        "author": "苏舜钦",
        "content": "独坐对月心悠悠，故人不见使我愁。\n古今共传惜今夕，况在松江亭上头。\n可怜节物会人意，十日阴雨此夜收。\n不惟人间重此月，天亦有意于中秋。\n长空无瑕露表裏，拂拂渐渐寒光流。\n江平万顷正碧色，上下清澈双璧浮。\n自视直欲见筋脉，无所逃遁鱼龙忧。\n不疑身世在地上，祗恐槎去触斗牛。\n景情境胜返不足，叹息此际无交游。\n心魂冷烈晓不寝，勉为笔此传中州。",
        "dynasty": "宋",
        "collection_info": null
    },
    {
        "uuid": "0e9dc949b6b7d1c6d784d1a75b2fa285",
        "title": "越州云门寺",
        "author": "苏舜钦",
        "content": "翠嶂环合封白云，中有萧寺三为邻。\n老松偃蹇若傲世，飞泉喷薄如避人。\n苍猿啸断夜月古，丹花开徧阳崖春。\n盘桓数日不忍去，舟出邪溪犹惨神。",
        "dynasty": "宋",
        "collection_info": null
    },
    {
        "uuid": "7a7cc1b2623f27a023b08915cbb18c63",
        "title": "和韩三谒欧阳九之作",
        "author": "苏舜钦",
        "content": "予方居忧艰，胸怀积疮刺。\n昏明走月月，惨惨绝生意。\n杜门厌过从，掩耳避时事。\n韩子我所佳，招我懃有谓。\n城南访永叔，共可豁蒙蔽。\n是时穷阴久，泥淖没马鼻。\n区区不惮远，饥渴奔高谊。\n永叔闻我来，解榻颜色喜。\n殷勤排清罇，甘酸饤果饵。\n图书堆满床，措论极根柢。\n伊余昏迷中，忽若出梦寐。\n划然毛骨开，精神四边至。\n既归尚泠然，数日饱滋味。\n韩子叹不足，作诗畅情义。\n烂如珊瑚鈎，光艳不可闭。\n迫余使之和，庶以同气类。\n自顾屯钝极，出语少姿媚。\n抉剔虽强成，徒使肠胃沸。\n永叔经术深，烂熳不可既。\n虽得终日谈，百未出一二。\n仓皇逼行役，萧飒包素志。\n不日便乖拆，安能讫精粹。\n他年老门墙，君子无我弃。",
        "dynasty": "宋",
        "collection_info": null
    },
    {
        "uuid": "b904d351e1715e96f3d2ab4fec12539d",
        "title": "城南归值大风雪",
        "author": "苏舜钦",
        "content": "一夜大雪风喧豗，未明跨马城南回。\n四方迷惑共一色，挥鞭欲进还徘徊。\n旧时崖谷不復见，纵有直道令人猜。\n低头抢朔风，两眼不敢开。\n时时偷看问南北，但见白羽之箭纷纷来。\n既以脂粉傅我面，又以珠玉缀我顋。\n天公似怜我貌古，巧意装点使莫偕。\n欲令学此儿女态，免使埋没随灰埃。\n据鞍照水失旧恶，容质洁白如婴孩。\n虽然外饰得暂好，自觉面目如刀裁。\n又不知胸中肝胆挂铁石，安能柔软随良媒。\n世人饰诈我尚笑，今乃復见天公乖。\n应时降雪故大好，慎勿改易吾形骸。",
        "dynasty": "宋",
        "collection_info": null
    },
    {
        "uuid": "215c6e86022313e648824aeba731afa2",
        "title": "出京后舟中有作寄仲文韩二兄弟永叔欧阳九和叔杜二",
        "author": "苏舜钦",
        "content": "久居倦京城，归心日倾写。\n扁舟理棹楫，已与峻流下。\n断岸如崩山，远树若奔马。\n回头云间阙，出没见图画。\n还家快虽蹔，去国伤以乍。\n况我二三友，眷恋数返驾。\n前夕南巷堤，昨日东城舍。\n论精如可收，意密不见罅。\n恍惚梦寐中，萧然已相舍。\n他人所至乐，惟我气类寡。\n迂僻不能镌，往往自嗟骂。\n平生居京都，君辈乃知者。\n异乡孰与言，救谤定不暇。\n柔软众所佳，佞面谁可借。\n中怀百忧集，包酿似葅鲊。\n身世苦飘浮，岁月不可把。\n后期浩难知，高吟但悲洒。",
        "dynasty": "宋",
        "collection_info": null
    },
    {
        "uuid": "16414b05ecd831b4700d21e2908c4761",
        "title": "寄富彦国",
        "author": "苏舜钦",
        "content": "自古猾者胡与羌，胡羌相连动朔方。\n姦谋阴就一朝发，直欲截割吾土疆。\n遣使持书至阙下，四方物论如沸汤。\n天子仄席旰未尝，相君日暮犹庙堂。\n彦国感慨请奉使，誓将摧折其锋铓。\n受诏驱马出都门，都人走观叹且伤。\n猾胡闻风已厌伏，聚听大议羞乱常。\n愿如故约不敢妄，脱甲争献宝玉觞。\n旆旌威迟还上国，所至观者如倾江。\n杖父奔蹶喜出泣，妇女聚语气激昂。\n至尊虚怀坐赭床，中人催入见未央。\n对久赤日下辇道，翠华影转熏风凉。\n归来堂上拜寿母，宾车塞破甘泉坊。\n衣尘未涤又出使，往来绝域如门墙。\n已知高贤抱器识，因时与国为辉光。\n不烦一甲屈万众，以此可见才短长。\n彦国本为廊庙器，何祗口舌平强梁。\n使之当国柄天下，夷狄岂復能猖狂。",
        "dynasty": "宋",
        "collection_info": null
    },
    {
        "uuid": "7e99a1f6282460239bfed0ae5ff1c5ba",
        "title": "大风",
        "author": "苏舜钦",
        "content": "秋半收穫登郊原，欹侧小屋愁夕眠。\n是夜大风拔树走，吹倒南壁如崩山。\n梦中惊起但呼叫，病仆未动徒豗喧。\n驱令燃火徧照燎，瓦甓狼藉满我前。\n披衣抱枕欲避去，去此乃是旷野田。\n况时风怒尚未息，直恐泾渭遭吹翻。\n露坐不免念禾黍，必已刮刷无完根。\n六事不和暴风作，尝闻洪范有此言。\n昔时大风禾尽偃，上帝盖直周公寃。\n方今天子至神圣，惟恐臣下辜其恩。\n是何此风乃震作，吹尽秋实伤元元。\n有能返风起禾者，亦足表异知所存。\n至诚皎洁固不昧，时虽今古同干坤。",
        "dynasty": "宋",
        "collection_info": null
    },
    {
        "uuid": "b30df65fa450f5c7656f7cccde6905ce",
        "title": "检书",
        "author": "苏舜钦",
        "content": "烦心思所持，屏事入小阁。\n踾扑下尘梁，侈哆张败笈。\n雨烂百数番，虫食三四筴。\n轩昂醉墨闹，纤悉新书杂。\n鱼子或破碎，蚕儿尚狎恰。\n快心伯长文，跋尾清臣搨。\n幼辞反知进，故句时自惬。\n坠亡多玩爱，存聚必券帖。\n疎密交及戚，前后生与𣩄。\n诲束俨父师，寒暑怖儿妾。\n谑浪笑忽还，私暱情再接。\n怆事涕涔涔，悯时叹𠴲𠴲。\n一饷诚寂寞，千里遽会合。\n游心到句甬，开眼见苕霅。\n京华历历復，节物怱怱涉。\n恍尔惊异方，遁去乃几腊。\n回头厌襞积，举体觉疲薾。\n东阁聊欠伸，梦断风一飒。",
        "dynasty": "宋",
        "collection_info": null
    },
    {
        "uuid": "ff2521b07012c007b3bd511b0aa786c2",
        "title": "高山别邻几",
        "author": "苏舜钦",
        "content": "高山扶层巅，下与地盘结。\n气贯不变移，泽枯乃朽裂。\n有如善人交，生死两固节。\n语默无异方，黯沮在为别。\n世风随日俭，俗态逐势热。\n负予好古心，嘘叹星斗灭。\n近得邻几生，胸怀贮霜雪。\n饥渴入诗书，趣向着羁绁。\n又与斯人离，先日心破折。\n古也当贻言，在子可扪舌。\n奈何区区诚，敢以御者说。\n器成必刓琢，德润资澡刷。\n安文谩徽墨，古训乃佩玦。\n帝门急豪英，济物无自孑。",
        "dynasty": "宋",
        "collection_info": null
    },
    {
        "uuid": "99a856e508cb38be51367e9c1aa70ab6",
        "title": "杂兴",
        "author": "苏舜钦",
        "content": "虎豹性食人，智者畜为戏。\n形影本相亲，愚夫见而畏。\n疑同不疑异，远哉愚与智。",
        "dynasty": "宋",
        "collection_info": null
    },
    {
        "uuid": "69bba2a80bf277e9e0251f094825752c",
        "title": "吕公初示古诗一编因以短歌答之",
        "author": "苏舜钦",
        "content": "览君古风之章句，两谢不足以下顾。\n长江走澜天外来，共鹄轩风日边去。\n上有致君却敌之良策，下有逍遥傲世之真趣。\n惜乎志大名位卑，明珠投闇人疑之。\n昔时名价满天下，此日塞默趋尘泥。\n古人但以才术喻富贵，自余之外胡足思。\n公初之道既如此，宜乎穷约而不悲。\n媿无玉案报神藻，聊此感激成荒辞。",
        "dynasty": "宋",
        "collection_info": null
    },
    {
        "uuid": "8c71c9465051aa1d5122f8d7b192d221",
        "title": "老莱子",
        "author": "苏舜钦",
        "content": "常羡老莱子，七十亲不衰。\n飒然双白鬓，尚服五綵衣。\n戏游日膝下，弄物心熙熙。\n或时暂仆跌，辄作婴儿啼。\n清朝万钟禄，不肯卖片时。\n人生有此乐，何暇外慕为。\n伊余生不造，才壮苍天亏。\n搏膺念之子，叹咏形诸诗。\n想象且三復，苦血下交颐。",
        "dynasty": "宋",
        "collection_info": null
    },
    {
        "uuid": "37fc0a419ae78e457fa2d04dd56cb16b",
        "title": "往王顺山值暴雨雷霆",
        "author": "苏舜钦",
        "content": "苍崖六月阴气舒，一霔淫雨如绳粗。\n霹雳飞出大壑底，烈火黑雾相奔趋。\n人皆喘汗抱树立，紫藤翠蔓皆焦枯。\n逡巡已在天中吼，有如上帝来追呼。\n震摇巨石当道落，惊嗥时闻虎与貙。\n俄而青巅吐赤日，行到平地晴如初。\n回首绝壁尚可畏，吁嗟神怪何所无。",
        "dynasty": "宋",
        "collection_info": null
    },
    {
        "uuid": "3b2cfc8ffe011a9f0274715a0e0b4fdf",
        "title": "依韵和胜之暑饮",
        "author": "苏舜钦",
        "content": "九夏苦炎烈，入伏气候恶。\n况兹大旱时，其酷甚炮烙。\n争得羿復生，射此赤日落。\n欲擘青天开，腾身出寥廓。\n狂走无处逃，坐恐肝脑涸。\n不如以酒浇，庶可免焦烁。\n相呼坐僧居，顷刻釂百酌。\n佳瓜判青肤，熟李吸绛膜。\n尚嫌味不爽，更与冰雪嚼。\n裂耳发浩歌，解颜纵善谑。\n径趋无何乡，回觉万事借。\n不知余中虚，外冷得所託。\n真气潜遁亡，半夜忽发霍。\n呕洩不暂停，迸筋走两脚。\n初如巨绳缠，忽似秋蚓跃。\n委顿体不支，藜床为穿凿。\n君言暑饮佳，但得一晌乐。\n艰难踰旬时，仅饮数斗药。\n快意事皆然，遗殃慎无作。",
        "dynasty": "宋",
        "collection_info": null
    },
    {
        "uuid": "956aba0bd4e1214d233834da656e99be",
        "title": "答宋太祝见赠",
        "author": "苏舜钦",
        "content": "穷冬三日雪，旅肠迫枯饿。\n不免东郭行，难效袁安卧。\n我谒故所宜，君来无乃左。\n復贶长句诗，如留万金货。\n恣睢莫能名，豪横不可挫。\n怒奔时旁出，力翥復下堕。\n使人但惊绝，欲断谁敢作。\n况君名家驹，少小声已播。\n丈夫气刚精，不必在长大。\n譬如利锥末，所向物已破。\n余资本滞浊，既壮困家祸。\n区区走俗格，仅若螘循磨。\n诗枯实零丁，文僻又坎坷。\n翘然当路人，顾我甚涕唾。\n雅意返愿交，得无自卑涴。\n俛首已内倾，抚躬辄私贺。\n无以答高谊，胸中强搜罗。\n披豁聊短篇，安足谓酬和。\n莞尔当弃投，毋留重吾过。",
        "dynasty": "宋",
        "collection_info": null
    },
    {
        "uuid": "7c3448630264f7b5365f525b088aa888",
        "title": "送李冀州诗",
        "author": "苏舜钦",
        "content": "冠盖倾动车马稠，都门晓送李冀州。\n冀州绿髮三十一，𧽼𧽼千骑居上头。\n眼如坚冰腼河月，气劲倢鹘横清秋。\n不为膏粱所汩没，直与忠义相沈浮。\n干戈未定民力屈，此行正解天子忧。\n男儿胜衣志四海，实耻坐得万户侯。\n斾旌明灭朔野阔，笳鼓凄断边风愁。\n孤云南飞莫回首，下有慈亲双泪眸。\n自古忠孝不两立，功名及时乃可收。\n众人刮目看能事，着鞭无为儒生羞。",
        "dynasty": "宋",
        "collection_info": null
    },
    {
        "uuid": "78892ffc85a761e7fa13916604d3654a",
        "title": "和邻几登緐台塔",
        "author": "苏舜钦",
        "content": "孝王有遗墟，寥落千年余。\n今为太常宅，復此緐华都。\n踊甓冠旧丘，西人号浮图。\n下镇地脉绝，上与烟云俱。\n我来历初级，穰穰瞰市衢。\n车马尽蝼螘，大河乃污渠。\n跻攀及其颠，四顾万象无。\n迥然尘坌隔，顿觉襟抱舒。\n俄思一失足，立见糜体躯。\n投步求自安，不暇为他谟。\n平时好交亲，岂復能邀呼。\n举动强自持，恐为众揶揄。\n一身虽暂高，争如且平居。\n君子不倖险，吾将监诸书。",
        "dynasty": "宋",
        "collection_info": null
    },
    {
        "uuid": "92c40d63449e0f93ef8d95694ac5820c",
        "title": "依韵和伯镇中秋见月九日遇雨之作",
        "author": "苏舜钦",
        "content": "众香爱春发枯荄，我知惟动儿女怀。\n天地昏酣醉梦裏，人有爽思皆沈埋。\n岂如秋风劲利剧刀剑，刮破天膜清光开。\n衰根危蔕埽除尽，辨别松竹并蒿莱。\n青娥供霜洗夜月，兼以皓露驱纤埃。\n常年此夕或阴晦，今岁澄彻将快哉。\n是时呼宾赏此景，渐见照我白玉杯。\n清辉向人若有意，径历窗户犹徘徊。\n放歌狂饮不知晓，烂熳酌客山岳颓。\n时节飘流晦朔转，已觉九日来相催。\n北轩隙地破苍藓，带花移得黄金栽。\n倒冠露顶坐狂客，撷香咀蕊浮新醅。\n最怜小雨洒疎竹，爽籁飒飒吹醉顋。\n君时传诗颇精丽，意苦泥淖不得来。\n开缄文采自飞动，欲和但愧顽无才。\n久之黾勉强为答，嫌春爱秋真可咍。",
        "dynasty": "宋",
        "collection_info": null
    },
    {
        "uuid": "5fb732affb91fe8831c06997273f9f48",
        "title": "夜闻秋声感而成咏同邻几作",
        "author": "苏舜钦",
        "content": "八月天气肃，万物日已阑。\n庭前两高桐，夜籁如哀絃。\n志士感节物，中夕耿不眠。\n起听抱膝吟，悲烈声相干。\n念此华叶改，想见颜色鲜。\n顾人生世间，荣悴理亦然。\n岂伤岁月速，愧无功名传。\n少小学文章，出值用武年。\n儒官多见侮，敢为战士先。\n欲弃俎豆事，强习孙吴篇。\n迂钝不可为，屈曲性亦难。\n虚言盗禄食，实又畏上天。\n未能追世好，且乐樽酒间。\n九日近不远，同醉黄花前。",
        "dynasty": "宋",
        "collection_info": null
    },
    {
        "uuid": "3c7290aff5e9071d3c286fc125f8a322",
        "title": "和圣俞庭菊",
        "author": "苏舜钦",
        "content": "不谓花草稀，实爱菊色好。\n先时自封植，坐待秋气老。\n类粧翠羽枝，已喜金靥小。\n严霜发层英，益见化匠巧。\n摇凝光艳落，折恐丛薄少。\n一日三四吟，一吟三四遶。\n赏专情自迷，美极语难了。\n得书所赋诗，烂漫感怀抱。\n朗咏偿此心，清尊为之倒。",
        "dynasty": "宋",
        "collection_info": null
    },
    {
        "uuid": "baf21619b84fa76033fa8924f0c84b8c",
        "title": "答梅圣俞见赠",
        "author": "苏舜钦",
        "content": "自嗟处身拙，与世尝龃龉。\n至于作文章，实亦少精趣。\n低摧朝市间，所向触谤怒。\n夫子兴众殊，琢饰贶佳句。\n将然纸上动，读毕恐飞去。\n自觉异平居，恍忽忘世故。\n迥如出泥涂，熏涤失臭污。\n衣之青霞裾，饮以紫蕊露。\n輶轩驾飞黄，蹀躞上夷路。\n古贵知者稀，流俗岂足顾。\n雅意虽可珍，三復未敢报。\n退惭百不堪，尚恐君悔误。",
        "dynasty": "宋",
        "collection_info": null
    },
    {
        "uuid": "6d14ccc8ab76fc4e575188b10aa5b467",
        "title": "舟至崔桥士人张生抱琴携酒见访",
        "author": "苏舜钦",
        "content": "晚泊野桥下，暮色起古愁。\n有士不相识，通名叩余舟。\n铿铿语言好，举动亦风流。\n自鸣紫囊琴，泻酒相献酬。\n余少在仕宦，接纳多交游。\n失足落坑穽，所向逢弋矛。\n不图田野间，佳士来倾投。\n山林益有味，足可销吾忧。",
        "dynasty": "宋",
        "collection_info": null
    },
    {
        "uuid": "72c7c34a5194ce7aa4fdeff4ae7b104f",
        "title": "颍川留别王公辅",
        "author": "苏舜钦",
        "content": "得罪身去国，犯寒挽孤舟。\n亲友祭我去，乃独与子游。\n子实饱文义，辞闽入中州。\n气劲耻苟合，半岁为我留。\n我穷不相弃，同载适宛丘。\n在困见人情，此意不可醻。\n解携春波上，会合知何秋。",
        "dynasty": "宋",
        "collection_info": null
    },
    {
        "uuid": "24e5649ab08c1665201aa6cc20d26bf6",
        "title": "维舟野步呈子履",
        "author": "苏舜钦",
        "content": "白日出高冈，远野春气动。\n仓鸠鸣相懽，幽草色已弄。\n繫舟大何曲，登步目一纵。\n逍遥玩物华，所乐与君共。\n已忘窜逐伤，但喜怀抱空。\n古人负才业，未必为世用。\n吾侪性疎拙，摈弃安足痛。\n四顾不见人，高歌免惊众。",
        "dynasty": "宋",
        "collection_info": null
    },
    {
        "uuid": "cfee32c0ae513d2c54d570039415954f",
        "title": "滞舟",
        "author": "苏舜钦",
        "content": "落照满长河，流水暖冲融。\n中有凫鹜羣，上下随和风。\n捕鱼没浅浦，矫翅入紫空。\n嬉游意自得，肯顾冥冥鸿。\n伊余何所适，舟滞数见穷。\n十步九暗滩，咫尺不可通。\n獠工裂吻噪，舍檝将何从。\n巨絙挽屡断，有如拔山峯。\n夕忧寇盗至，蹶弩映岸丛。\n徊徨但搔首，叹息无所容。\n曾无鸟禽乐，虚在人曹中。",
        "dynasty": "宋",
        "collection_info": null
    },
    {
        "uuid": "404fda65ec989926d5e989735b08e540",
        "title": "过濠梁别王原叔",
        "author": "苏舜钦",
        "content": "交道今莫言，难以古义责。\n锱铢较利害，便有太行隔。\n余生性阔疎，逢人出胸膈。\n一旦触骇机，四向尽戈戟。\n平生交游面，化为虎狼额。\n谤气惨不开，中者若病疫。\n遂令老成人，坐是亦见斥。\n既出芸香署，又下金华席。\n摧辱实难任，官名亦非惜。\n罪始职于予，时情未当隙。\n今来濠水涯，日夜自羞惕。\n高风激颓波，相遇过畴昔。\n白璧露肺肝，晴云见颜色。\n乃知天壤间，自有道义伯。\n明日又告行，吁嗟四海窄。",
        "dynasty": "宋",
        "collection_info": null
    },
    {
        "uuid": "a11bf9bdc96f370b8b18407ed11a0a6b",
        "title": "和子履雍家园",
        "author": "苏舜钦",
        "content": "长桥南走羣山间，中有雍子之名园。\n苍云蔽天竹色浄，暖香扑地花气緐。\n飞泉来从远岭背，林下曲折寒波翻。\n珍禽不可见毛质，数声清绝如哀禅。\n我来踞石弄琴瑟，唯恐日暮登归轩。\n尘纷剥落耳目异，只疑梦入仙家村。\n君之襟尚我同好，作诗闳放莫可攀。\n高篇绝景两不及，久之想像空冥冥。",
        "dynasty": "宋",
        "collection_info": null
    },
    {
        "uuid": "25ad8c9083c65f65b9bcc0035c46209d",
        "title": "尹子渐哀辞",
        "author": "苏舜钦",
        "content": "漂流江湖外，负罪气惨悽。\n况闻故人死，惊呼不成啼。\n当案舍匕箸，缅怀大河西。\n箴言尚在耳，铿若环佩随。\n志气凛已失，神魂飘何之。\n昔云死者乐，復以生为悲。\n予知达士怀，将以二物齐。\n今也果何如，无乃往意迷。\n荆棘饱雨露，丛兰委污泥。\n紫鸾忽肠绝，永年贼狐狸。\n天理漭难问，我意多乖暌。\n哀吟苍山阔，注目白日低。\n不得恸寝门，雪涕江上堤。",
        "dynasty": "宋",
        "collection_info": null
    },
    {
        "uuid": "172e549eca6813945575d121cdd62e75",
        "title": "天平山",
        "author": "苏舜钦",
        "content": "吴会括众山，戢戢不可数。\n其间号天平，突兀为之主。\n杰然镇西南，羣岭争拱辅。\n吾知造物意，必以屏大府。\n清溪至其下，仰视势飞舞。\n伟石如长人，坚立欲言语。\n扪萝缘险磴，烂漫松竹古。\n中腰有危亭，前对绀壁举。\n石窦落玉泉，泠泠四时雨。\n源生白云间，颜色若粉乳。\n旱年或播洒，润可足九土。\n奈何但泓澄，未为应龙取。\n予方弃尘中，岩壑素自许。\n盘桓择雄胜，至此快心膂。\n庶得耳目清，终甘死于虎。",
        "dynasty": "宋",
        "collection_info": null
    },
    {
        "uuid": "51e8640a086fd349be0b861f47fea560",
        "title": "奉酬公素学士见招之作",
        "author": "苏舜钦",
        "content": "人生交分耻苟合，贵以道义久可要。\n薄俗盈虚逐势利，清风绵邈日已凋。\n长吟宇宙独引领，浩浩万古与我遥。\n安得此身有两翅，飒然远举随风飙。\n近逢公素我同好，厌愤偷俗常鬰陶。\n君方调官镇京口，我以重罪废本朝。\n身虽俱在大江外，不得会合烦相邀。\n秋风八月天地肃，千里明迴草木焦。\n夕霜惨烈气节劲，激起壮思冲斗杓。\n岂如儿女但悲感，唧唧吟叹随螳蜩。\n拟攀飞云抱明月，欲踏海门观怒涛。\n念君治所近不远，江山蟠闢气象豪。\n楼头阴明变霞雾，槛下日夕斗蜃蛟。\n便将一往刷滞闷，去兴草茁不可薅。\n呼儿襥衣办舟楫，一日百里岂惮劳。\n君方酒酣亦思我，奔墨纸上为长谣。\n上言风物丽復壮，下述宴集乐且遨。\n意我羁愁正无赖，欲以此事相夸招。\n此篇笔绝墨未渗，我舟适到范老桥。\n古人千里有神会，以兹可信非相辽。\n倜然不以穷见弃，旷然不以位自骄。\n开缄朗咏毛髮竦，通夕噤痒睫不交。\n病膜谁将宝篦刮，痒背恰得仙人抓。\n长川奔浑走一气，巨镇截嶭上赤霄。\n又如阴云载雷电，光怪迸漏不可包。\n惊呼叹伏已不暇，焉敢有意急其高。\n却疑欺我老困顿，故作大句来相鏖。\n近罹罪辱舌虽在，每避嫌谤口已胶。\n更遭掀搅岂不畏，欲取笔砚俱焚烧。\n既承嘉命敢无报，将吐復茹移昏朝。\n留连日日奉杯宴，殊无閒隙吟风骚。\n看君岸帻卷大白，有似巨浸吸百潮。\n宾从倾颓尚未厌，直恐溃烂肠与脬。\n神迷耳热眼生缬，嚼尽宝墨狂酲消。\n欢流乐极古所戒，不免厌旦潜遁逃。\n还家数日却愁寂，梦中犹奉笑与嘲。\n强为短篇答高谊，鄙事轧轧空自挠。\n览之捧腹定绝倒，幸为投弃无传抄。\n相思復拟往相会，予今岂復如繫匏。\n行看雪夜景清绝，更乘逸兴飞轻舠。",
        "dynasty": "宋",
        "collection_info": null
    },
    {
        "uuid": "5d5fa385c2d603dfb6f9d34ad31907e6",
        "title": "迁居",
        "author": "苏舜钦",
        "content": "前岁旅淮楚，去年还上都。\n上都一岁内，前后七徙居。\n岁暮被重谪，狼狈来中吴。\n中吴未半岁，三次迁里闾。\n京师重腾移，长物动数车。\n江湖亦稍便，一舟乐有余。\n破坏新器皿，散亡旧图书。\n家人颇倦烦，行路亦叹呼。\n吾知人之生，天壤乃蘧庐。\n其间蹔寄寓，一世还须臾。\n纵游极南北，所历足自娱。\n犹恨苦濡滞，带动摧妻孥。\n安得出八极，浩与元气俱。\n仰首羡日月，晨夕苦奔趋。\n二物本无情，亦为气所驱。\n况我有血肉，又生名利区。\n手足日不闲，在地无根株。\n流宕固宜矣，何必厌道涂。\n此身亦外物，安用伤羁孤。\n庸人所见狭，但以乡井拘。\n屑屑寸粒食，何异鸡在笯。\n拟随犯斗槎，欲上浮海桴。\n寄语怀安者，嗟嗟尔何愚。",
        "dynasty": "宋",
        "collection_info": null
    },
    {
        "uuid": "8f987a542dc8e8b93bb31b70fed62b44",
        "title": "遣闷",
        "author": "苏舜钦",
        "content": "隆冬雪跨月，度日关门庐。\n乘昏气惨烈，悲风吹江湖。\n白鹄翅翼伤，塌然困泥涂。\n不入鸧鹒羣，哀鸣忆云衢。\n夕饥乏粒食，浩荡天地俱。\n何时闢重阴，得见白日舒。",
        "dynasty": "宋",
        "collection_info": null
    },
    {
        "uuid": "6e4a100543dffd2d5325598a4ba19a15",
        "title": "苦调",
        "author": "苏舜钦",
        "content": "阴闇必有鬼，高明者惟天。\n鉴应未始忽，冥理有后先。\n姦凶喜欺罔，放意快目前。\n虎狼嚼生人，自适甘且鲜。\n烈士共剑起，忿髮如危絃。\n人理已不胜，神报岂泯然。\n惊呼彻上帝，洒血透九泉。\n扪舌不敢语，咄咄徒自怜。",
        "dynasty": "宋",
        "collection_info": null
    },
    {
        "uuid": "9c462bfe06a8f4ed55928d1ae04d281c",
        "title": "若神栖心堂",
        "author": "苏舜钦",
        "content": "予心充塞天壤间，岂以一物相拘关。\n放然一物无不有，遂得此身相与閒。\n上人构堂号栖心，不欲尘累相追攀。\n冷灰槀木极溃败，虽有善迹辄自删。\n予尝浩然无所挠，与子异指亦往还。\n卷舒动静固有道，期于达者诚非艰。",
        "dynasty": "宋",
        "collection_info": null
    },
    {
        "uuid": "da534668921fb843b31767014406ed9e",
        "title": "郡侯访予于沧浪亭因而高会翌日以一章谢之",
        "author": "苏舜钦",
        "content": "荒亭俗少游，迁客心自爱。\n绕亭植梧竹，私心亦有待。\n昨朝十骑来，䟃𧽼拥林外。\n水禽骇笳鼓，野老瞻车盖。\n公余喜静境，宾至因高会。\n跋石已行厨，临流聊褫带。\n优游鄙情通，放旷未礼杀。\n酒醇引易釂，肉美举必嘬。\n千跖恣食鸡，二螯时把蟹。\n开颜閒善谑，倾耳得嘉话。\n暮夜欢未厌，裴回意将再。\n跋已见懵腾，跨鞍极倒载。\n明日尚狂酲，嘉贶不遑拜。",
        "dynasty": "宋",
        "collection_info": null
    },
    {
        "uuid": "46ccddc5594f624fc142be7d9807c69d",
        "title": "送闵永言赴彭门",
        "author": "苏舜钦",
        "content": "鄙性背时向，处世介且迂。\n自固以为节，人皆指为愚。\n少年宦京邑，与众颇异涂。\n一朝被放弃，漂然落江湖。\n江湖信美矣，心迹抑更孤。\n永言金闺彦，器识当世无。\n机发弦上矢，辩走盘中珠。\n高风乐溪山，耻与势利趋。\n殊科二十年，不肯仕京都。\n顾我穷悴者，一笑情相于。\n日日奉杯宴，但觉怀抱摅。\n琼琚照坐席，内顾瓦砾粗。\n未饮心自醉，相对气已舒。\n得忘羁旅忧，盖以道义俱。\n云间宿古寺，花下招歌姝。\n胜境寻已徧，赏心未尝孤。\n玺书趣赴治，候吏拥舳舻。\n秋风卷在旆，喧喧指东徐。\n郊亭对别酒，我独增悲吁。\n人生大块间，气类有万殊。\n贤愚各有合，惟予邈无徒。\n君子误见知，交契若勘符。\n一旦又暌索，千里成阔疎。\n期君早自奋，佐时发雄图。\n功成速收身，单舸还东吴。\n自头青林下，尊酒相从娱。",
        "dynasty": "宋",
        "collection_info": null
    },
    {
        "uuid": "2cc5774a8f0cd42a0f576fabd95bcbe6",
        "title": "寄题丰乐亭",
        "author": "苏舜钦",
        "content": "神物藏胜地，深林隐苍峯。\n威夷渡浅岭，爱此泉一钟。\n古今未见赏，荒然草苔封。\n公来闢一径，疏凿随指踪。\n挥洗落尘虑，甘凉洒烦胸。\n构亭于其间，四面开轩墉。\n名之丰乐者，此意实在农。\n使君何所乐，所乐惟年丰。\n年丰讼诉息，可使风化醲。\n游此乃可乐，岂徒悦宾从。\n野老共歌呼，山禽相迎逢。\n把酒谢白云，援琴对孤松。\n境清岂俗到，世路徒衝衝。",
        "dynasty": "宋",
        "collection_info": null
    },
    {
        "uuid": "48df6103583851a1980df315e6c4fc79",
        "title": "夏热昼寝感咏",
        "author": "苏舜钦",
        "content": "盛夏日苦永，解带坐小轩。\n对案不能食，挥汗白雨翻。\n轧轧过午景，宛转无由昏。\n偃卧一榻上，既觉復梦魂。\n恬然世虑寂，时被苍蝇喧。\n睡味胜仙去，忽怳难具论。\n晨事如隔日，半杂梦寐言。\n人生贵壮健，及时取荣尊。\n夏禹惜寸阴，穷治万水源。\n栉沐风雨中，子哭不入门。\n况復庸下者，不出强趋奔。\n奈何耽昼寝，懒惰守坏垣。\n念昔年少时，奋迅期孤骞。\n笔下驱古风，直趣圣所存。\n山子逐雷电，安肯服短辕。\n便将决渤澥，出手洗干坤。\n文章竟误身，大议谁周爰。\n捽首下牢狱，殗殗如孤豚。\n法吏使除籍，其过祗一飱。\n宾朋四散逐，投窜向僻藩。\n九虎口牙恶，便欲膏其蹯。\n上赖天子明，不使钳且髠。\n此身自流浪，岂能济元元。\n天下无所归，泛舟旅江邨。\n春雨看秧稻，落日自灌园。\n殊乡寡朋友，孰辨石与琨。\n卷藏经济术，强谈奉狙猿。\n閒困尚有待，不忍沈湘沅。\n大暑昼闭户，一径恶草緐。\n出嫌乌啅噪，行见蛇蜿蜒。\n蠹书徒盈箧，浊醪徒盈樽。\n谈笑谁可共，道义孰与敦。\n终日对稚立，千里远弟昆。\n此心既无用，不寝徒自烦。\n况兹昼景长，但厌枕簟温。\n北窗无纤风，返见赤日痕。\n流光何辉赫，独不照覆盆。\n会当破氛祲，血吻叫帝阍。\n烂尔正国典，旷然涤羣寃。\n姦谗囚大幽，上压九昆崙。\n贤路自肃爽，朝政不復浑。\n万物宇宙间，共被阳和恩。",
        "dynasty": "宋",
        "collection_info": null
    },
    {
        "uuid": "16ce3cdff3def700b348f10d094ef1f3",
        "title": "哭师鲁",
        "author": "苏舜钦",
        "content": "前年子渐死，予哭大江头。\n今年师鲁死，予方旅长洲。\n初闻尚疑惑，涕泪已不收。\n举杯欲向口，荆棘生咽喉。\n忆初定交时，后前穆与欧。\n君颜白如霜，君语清如流。\n予年又甚少，学古众所羞。\n君欲举拔萃，声耦日抉搜。\n不鄙吾学异，推尊谓前修。\n今踰二十年，迹远心甚稠。\n后会国南门，夜谈雪满楼。\n青灯照素髮，酒阑气益遒。\n昨君握兵柄，节制关外侯。\n予才入册府，俄作中都囚。\n飞章立辨雪，危言动前旒。\n时虽不见省，凛凛压众偷。\n旋闻君下狱，六月送渭州。\n渭州旧治所，昔拥万貔貅。\n堂中坐玉帐，堂下森蛇矛。\n令严山石裂，恩煦春色浮。\n衅生无根芽，众言起愆尤。\n返来入狴犴，吏对安可酬。\n法官巧追拍，刺骨不肯抽。\n削秩贬汉东，驱迫日置邮。\n穷途无一簪，百口谁相赒。\n诸子继死亡，清血渍两眸。\n贸然几丧明，愤苦结不瘳。\n君性本刚峭，安可小屈柔。\n暴罹此冤辱，苟活何所求。\n人间不见容，不若地下游。\n又疑天憎善，专与恶报仇。\n二坚潜膏肓，众鬼来揶揄。\n弃局奔南阳，后事得所投。\n心胆尚卓荦，精明已弥留。\n生平经纬才，萧瑟掩一丘。\n青天自茫茫，长夜何悠悠。\n万物孰不死，死常在严秋。\n君齿方盛壮，众期树风猷。\n二边方横猾，四海皆疮疣。\n斯时忽云亡，孰为朝廷忧。\n予方编吴氓，日自亲鉏耰。\n无缘匍匐救，兀兀空悲愁。\n时思庄生言，所乐唯髑髅。\n物理不可诘，此说诚最优。",
        "dynasty": "宋",
        "collection_info": null
    },
    {
        "uuid": "39dfef7f60c8823366ba12e68197ae7e",
        "title": "和永叔琅邪山庶子泉阳冰石篆诗",
        "author": "苏舜钦",
        "content": "一气破散万事起，独有篆籀含其真。\n周鼓秦山坏已久，下至唐室始有人。\n宗臣转注得天法，质虽浑厚气乃振。\n人间所存十数处，丰疎异体世共珍。\n其中琅邪石泉记，比之他法殊不伦。\n铁锁关连玉钩壮，曲处力可持万钧。\n復疑蛟虬植爪角，隐入翠壁蟠未伸。\n近来欲眼苦不赏，惟有风月时相亲。\n紫微仙人谪此守，此地胜绝旧喜闻。\n公余往观领宾从，猎猎画隼摇青春。\n远休车骑步泉侧，酌泉爱篆移朝昏。\n挥弄潺湲玩点画，情通恍惚疑前身。\n作诗缄本远相寄，邀我共赋意甚勤。\n昨承见教久阁笔，压以大句尤难文。\n高风胜事日倾倒，安得身寄西飞云。",
        "dynasty": "宋",
        "collection_info": null
    },
    {
        "uuid": "d535276d2f55bb7de0d48c33eef7d6ce",
        "title": "答章傅",
        "author": "苏舜钦",
        "content": "废官旅吴门，迹与世俗扫。\n构亭沧浪间，筑室乔树杪。\n穷径交圣贤，放意狎鱼鸟。\n志气内自充，藜藿日亦饱。\n不图名利场，有士同所好。\n南闽章其氏，傅名字传道。\n清晨闯予门，疎爽见姿表。\n大篇随自出，烂熳风力老。\n安敢当所褒，读之俗惊倒。\n开轩延与语，指亦有深到。\n半生蹋京尘，识子恨不早。\n扶疎珊瑚枝，本不自雕巧。\n当珍玉府中，何故委衰草。\n秋风还故乡，无或叹枯槁。\n贵富乌足论，令名当自保。",
        "dynasty": "宋",
        "collection_info": null
    },
    {
        "uuid": "49213125dd2397b6032cb459bcea8f9c",
        "title": "游山",
        "author": "苏舜钦",
        "content": "上春游南峯，出自阊扉西。\n崎岖缘田塍，时又涉狭磎。\n午初至峯下，先读烂古碑。\n僧庐颇新鲜，丹青见朝曦。\n云昔支公居，石迹有马蹄。\n踰岭到天平，上观石屋危。\n苍壁泻白泉，对之已忘疲。\n西岩列窗户，玲珑漏斜晖。\n嵌然似饾饤，人力安可施。\n朝餐下木渎，市物俗所宜。\n琴台昔尝游，回首忆旧题。\n南向又渡岭，盘屈麋鹿蹊。\n摺身趋宝华，未到闻法鼙。\n松间见广路，平如隐金锤。\n寺压两山脚，三面张屏帏。\n夜阑宿虚堂，清甚无梦思。\n西南登尧峯，俗云尧所基。\n洪川不能没，上有万众栖。\n中道舍篮舆，从者亦汗衣。\n关陆巧步趋，健马莫可追。\n自伤干躯大，两股酸不随。\n岩雨洒磴滑，惟赖枯筇支。\n四顾物象殊，虽困强自持。\n竹木互支撑，小阁架险梯。\n凌晨过横山，蹴蹋云霞低。\n身如插翅翼，下见鸿鹄卑。\n却视众壑林，密若荠麦齐。\n童童或行列，改春发绿翠姿。\n一方绀碧瓦，楼殿贴地飞。\n右顾万顷湖，东与天相迷。\n日炙白烟开，风驱银山移。\n旁过折腰塔，铁轮尽颠堕。\n近为震霆拔，火烈瓦甓糜。\n未知天之意，摧此将何为。\n迤逦瞰荐福，爱此路侧池。\n清无一点尘，虾鱼潜琉璃。\n宝积仰修竹，整如翠羽旗。\n棱伽屋老朽，旧闻传者非。\n北渡千丈桥，柱袅阑倾敧。\n揽衣俯而趋，愁为溪风吹。\n遇胜辄自留，仰啸巾屡遗。\n永言喜谑浪，把酒先嘻嘻。\n子履阅奇怪，瞪视惟嗟咨。\n及还城中居，城人殊未知。\n自疑身被留，蹔此梦寐归。\n纷然着鄙事，奔走争自私。\n向者却是梦，反復又自疑。\n神明日夜往，内顾行者尸。\n何由摆尘坌，荣辱两莫期。\n清泉与白云，终老得自怡。",
        "dynasty": "宋",
        "collection_info": null
    },
    {
        "uuid": "b21e3f7f1ebf4142feb5777c509556cc",
        "title": "寒夜",
        "author": "苏舜钦",
        "content": "九河巨流冻长山，山高微黯石色顽。\n沙笼如烟吐朱湾，中天挝鼓云垂关。\n壶炙不温乳乌死，城上琴声愁九子。\n罗暮翻风花满波，玉麈洒窗湿明绮。\n兽角消红犀凤干，缕生篆字香盘盘。\n坐聆翰音拂南极，驰念疆场中已酸。\n欲决沈云叫阴帝，虏灭不使天下寒。",
        "dynasty": "宋",
        "collection_info": null
    },
    {
        "uuid": "82d1b0a437ba5abf4460449abbd7ec8f",
        "title": "送施秀才",
        "author": "苏舜钦",
        "content": "贱生罹凶丧，日与死亡逼。\n羁孤困猜嫌，动步畏蛇蜮。\n之子脱俗情，平生未相识。\n足茧千里来，顾我喜颜色。\n衣裘风霜凋，颜髮尘土蚀。\n开席揖之坐，意勤语腷塞。\n徐徐动辞气，突兀露胸臆。\n绀囊出文章，发覆见宝璧。\n自羞无所有，曷以报相德。\n告行东风前，花草正狼籍。\n又无一尊酒，浇沃慰远客。\n扁舟下长淮，企立空叹息。",
        "dynasty": "宋",
        "collection_info": null
    },
    {
        "uuid": "1e95af32f52e5bbba236ccea359e7ccb",
        "title": "送韩三子华还家",
        "author": "苏舜钦",
        "content": "人在天壤间，共为气躯逐。\n岁月自崩奔，冉冉若转毂。\n荣乐随云烟，凋零共草木。\n亨屯固常物，达者安可速。\n奈何此躯骸，未免混世俗。\n前年奔大凶，况復堕手足。\n零丁旅山阳，逐熟聚衰族。\n相逢眼尽白，闭户甘退缩。\n左丞镇景亳，相去路重復。\n数遣令子来，十里弔荼毒。\n子华勇此行，东下甚匍匐。\n入门未及言，相向且恸哭。\n嗟我颜色枯，鬚苍鬓又秃。\n相别始踰年，世事何反覆。\n晤言出世表，但觉白日速。\n勘书春雨静，煮药夜火续。\n襟怀两澄澹，炯炯抱明玉。\n时苦外物喧，又嗟别期促。\n和风送归帆，盎动淮气绿。\n早寄别后篇，微吟慰孤独。",
        "dynasty": "宋",
        "collection_info": null
    },
    {
        "uuid": "0f138de67a32251c37343bc0e4101630",
        "title": "观放闸",
        "author": "苏舜钦",
        "content": "沈沈沧淮口，植木限众流。\n启闭固有时，出纳千万舟。\n眷予怀抱昏，羁别相牵钩。\n观此巨派注，颇觉滞闷瘳。\n喧豗怒霆起，始骇久不收。\n既前目眩转，足缩不敢留。\n朔雪下喷薄，散为白雾浮。\n上悬赤油幕，旁断缥玉旒。\n恐激地轴转，人有鱼鼈忧。\n惊嗟势力壮，孰谓此物柔。\n吾思作至监，实以处上游。\n又欲接之口，沃荡胸中愁。\n俄然渐枯涸，哮尔空泥沟。\n渟滀既因人，开洩岂自由。\n立间见底裏，咄哉为尔羞。",
        "dynasty": "宋",
        "collection_info": null
    },
    {
        "uuid": "915cfbfa118268e3088fe5f913f0dce8",
        "title": "金山寺",
        "author": "苏舜钦",
        "content": "孤峯涌沧江，突兀台殿积。\n惊波四面起，日夜走霹雳。\n阴壑滀风云，阳厓产金碧。\n离披万年树，根抱太古石。\n修廊围峻阁，窈窕压山脊。\n宝像浮海来，珠缨冷光滴。\n叩阑见鼋鼍，扬首意自得。\n偃蹇互出没，日此饱余食。\n又有翠羽禽，羣飞喜宾客。\n口衔绀蔕花，近我若相识。\n开轩心旷绝，上下无异色。\n气象特清壮，所览辄快适。\n予心本高洒，误为尘土隔。\n不知人间世，有此物外迹。\n落日将登舟，低回空自惜。",
        "dynasty": "宋",
        "collection_info": null
    },
    {
        "uuid": "526fa8fdc84568efbbdf005b492b1561",
        "title": "九月五日夜出盘门泊于湖间偶成密会坐上书吴黄尉",
        "author": "苏舜钦",
        "content": "绀油幙见黄金钩，贝玑磊落澄不流。\n纷纷媚影动波上，的的远势横沙头。\n前山渐昏渔唱息，唯有疎苇吟穷秋。\n予方弭檝对此景，时欲乘兴长夜游。\n青蛾荡桨忽远至，虽有雅约犹嚬羞。\n綵舟鲜明四窗闢，兰酎辛滑嘉宾留。\n歌余清冽贯众耳，笑动姿采生香㡚。\n玉盘脍鲈光一色，饤簇殽核随所搜。\n河斜参倒气逾治，我起饮子子必酬。\n共知此会不易得，邂逅得此难再求。\n区区才知自劳役，扰扰尘俗多悲忧。\n已醉更歌更起舞，明日分散空离愁。",
        "dynasty": "宋",
        "collection_info": null
    },
    {
        "uuid": "56ec78365bf672583bed264cc7299651",
        "title": "送张统尉嘉禾",
        "author": "苏舜钦",
        "content": "濯濯桂枝郎，尉邑上携李。\n青衫未足荣，兰衣应自喜。\n威声入萑蒲，吟思发山水。\n美才仕云初，令闻当日起。",
        "dynasty": "宋",
        "collection_info": null
    },
    {
        "uuid": "b39a880eeb27996dcb22c278f7f2b71f",
        "title": "秋夜",
        "author": "苏舜钦",
        "content": "新秋积雨后，夜闻蚯蚓声。\n似争络纬緐，不让蟋蟀清。\n嗟尔微陋物，身与土壤并。\n藐然本无心，天时使之鸣。\n空庭杂槀木，亦能感人情。\n老蛟蛰污泥，寂默不自惊。\n一旦走霹雳，飞雨洗八纮。\n幽蟠孰可闻，自有济物诚。\n岁若弗大旱，此志岂妄行。",
        "dynasty": "宋",
        "collection_info": null
    },
    {
        "uuid": "74bf3f70dae7b098625f03e77e37125d",
        "title": "寄题周源家亭",
        "author": "苏舜钦",
        "content": "君家有虚亭，跨涧復面山。\n泉声碎环玦，清绕窗户间。\n潜鳞俯自钓，佳树坐可攀。\n我思醉其上，与子开尘颜。\n微吟对一枰，放此白日閒。",
        "dynasty": "宋",
        "collection_info": null
    },
    {
        "uuid": "2cff111573de99b79964cce8fb124bb5",
        "title": "黄雍于西安修水之侧起佚老亭以奉亲",
        "author": "苏舜钦",
        "content": "修水崩腾落云端，倾入羣山自萦转。\n山回水抱三百里，邑号西安俯千磵。\n四时夹磵花蒙蒙，数步行人不相见。\n但闻千珂万马横阵来，石激惊湍自相溅。\n忽然瀰漫为平川，远近人家压清浅。\n其间有亭号佚老，山水之间为胜选。\n黄氏有子乐其亲，缔葺之勤由富善。\n盖忧高年厌家事，力营此地欲自遣。\n亲意虽知风物嘉，岂若有子常在眼。\n君胡飘飘事远游，手龟面黎两足趼。\n故乡不到已踰年，又非跼蹐牵仕宦。\n何如轻舟早还家，日对白云奉游宴。",
        "dynasty": "宋",
        "collection_info": null
    },
    {
        "uuid": "01e49fa12678ee6d0f00196f30ee06ed",
        "title": "送黄莘还家",
        "author": "苏舜钦",
        "content": "东风摇江波，碧草日夜芳。\n蔼蔼春物归，游子思故乡。\n黄生士林华，志业收精刚。\n步虎南山隈，气立人兽旁。\n不步受羁辔，但欲插翅翔。\n顾亦念所亲，归心剧风樯。\n想当舍檝初，喜气充门墙。\n晨昏奉颜色，以时荐豆觞。\n虽享万钟禄，此乐不可偿。\n予家白日下，偶来恋沧浪。\n因君江上别，撩我归兴长。",
        "dynasty": "宋",
        "collection_info": null
    },
    {
        "uuid": "3d6a13cb796fd122f7794bdd3e8b7aac",
        "title": "和菱磎石歌",
        "author": "苏舜钦",
        "content": "滁州信至诧双石，云初得自菱水滨。\n长篇称夸语险绝，欲使来者不復言。\n画图突兀亦颇怪，张之屋壁惊心魂。\n麒麟才生头角异，混沌虽死窍凿存。\n琅邪之郡偏且僻，得石固可骇众观。\n予尝飞帆入震泽，穷探异境登龟鼋。\n居民百户石为业，日夜采琢山不贫。\n山前森列战白浪，犹似万百铁马羣。\n雨昏浪打岁月古，千株万穴僵復奔。\n自嗟才力本衰弱，安敢抵敌为之文。\n况兹出产极易致，乡俗见惯不甚尊。\n彼以至少合贵重，胡为久弃如隐沦。\n偶逢积识见奖拔，众目今乃称奇珍。\n百人拥持大车载，城市观走风涛翻。\n立于新亭面幽谷，共为澡刷泥沙痕。\n凉泉下照嘉树阴，翠影澄澹留烟云。\n褒以篇章绘缣素，积岁汨没一旦伸。\n苟非高贤独赏激，终古弃卧于穷津。\n世人爱憎逐兴废，使我吟叹伤精神。",
        "dynasty": "宋",
        "collection_info": null
    },
    {
        "uuid": "c24476c043834fb4cc24c583571a5847",
        "title": "顶破二山诗",
        "author": "苏舜钦",
        "content": "此邑有顶山，下潜子母虬。\n其子去为雨，以救乡人忧。\n前擘穷峯开，化出百丈湫。\n后因号破山，致祠献庶羞。\n岁来省其母，风雹六月秋。\n烟云腾蹋去，不復经月留。\n邑民赖其灵，虽旱岁有收。\n因成两佛宇，幽邃号胜游。\n磵泉走鸾车，松桂拥石楼。\n夜堂人噤渗，阴壁风飕飗。\n近年返暴雨，颇亦伤田畴。\n老农务祈祷，梵呗日不休。\n常为释徒利，乃作生民雠。\n呜呼二虬者，其说何悠悠。",
        "dynasty": "宋",
        "collection_info": null
    },
    {
        "uuid": "29d8c130ae087a66dbd7cddc7e57c334",
        "title": "永叔石月屏图",
        "author": "苏舜钦",
        "content": "日月行上天，下照万物根。\n向之生荣背则死，故为万物生死门。\n东西两交征，昼夜不蹔停。\n胡为虢山石，留此皎月痕常存。\n桂树散疎阴，有若图画成。\n永叔得之不能晓，作歌使我穷其原。\n或疑月入此石中，分此二曜三处明。\n或云蟾兔好溪山，逃遁出月不可关。\n浮波穴石恣所乐，嫦娥孤坐初不觉。\n玉杵夜无声，无物来捣药。\n嫦娥惊推轮，下天自寻捉。\n绕地掀江蹋山岳，二物惊奔不復见。\n留此玉轮之迹在青壁，风雨不可剥。\n此说亦诡异，予知未精确。\n物有无情自相感，不间幽微与高邈。\n老蚌向月月降胎，海犀望星星入角。\n彤霞烁石变灵砂，白虹贯岩生美璞。\n此乃西山石，久为月照着。\n岁久光不灭，遂有团团月。\n寒辉笼笼出轻雾，坐对不復嗟残缺。\n虾蟇纵汝恶觜吻，可能食此清光没。\n玉川子若在，见必喜不彻。\n此虽隐石中，时有灵光发。\n土怪山鬼不敢近，照之僵仆肝脑裂。\n有如君上明，下烛万类无遁形，光艳百世无亏盈。",
        "dynasty": "宋",
        "collection_info": null
    },
    {
        "uuid": "ac8c973d102b6ff0c52240055e74a4f6",
        "title": "演化琴德素高昔尝供奉先帝闻予所藏宝琴而挥弄不忍去因为作歌以写其意云",
        "author": "苏舜钦",
        "content": "双塔老师古突兀，索我瑶琴一挥拂。\n风吹仙籁下虚空，满坐沈沈竦毛骨。\n按抑不知声在指，指自不知心所起。\n节奏可尽韵可收，时于疎澹之中寄深意。\n意深味薄我独知，陶然直到羲皇世。\n曲终瞑目师不言，忽言昔常奉至尊。\n祥符天子政多暇，诏求绝艺传中阍。\n紫宸仗退霜日红，随鞭入对蓬莱宫。\n平戎一弄沃舜聪，貂珰壁立亦动容。\n紫兰之袍出禁府，声华一日千门通。\n今来老病卧泽国，赏音不遇前事空。\n一双玉鹤天上飞，人间但见枯死桐。\n幸逢宝器惬心手，因声感旧涕洒胸。\n顾我踟蹰不忍去，将行更欲留悲风。",
        "dynasty": "宋",
        "collection_info": null
    },
    {
        "uuid": "2c0a5232c63352202e4c1dfe3d01d6ae",
        "title": "寄王几道同年",
        "author": "苏舜钦",
        "content": "新安道中物色佳，山昏云澹晚雨斜。\n眼看好景懒下马，心随流水先还家。\n步头浴凫暖出没，石侧老松寒交加。\n怀君览古意万状，独转涧口吟幽花。",
        "dynasty": "宋",
        "collection_info": null
    },
    {
        "uuid": "2da6892ed3724e88fb1c12b603c790e3",
        "title": "丙子仲冬紫阁寺联句",
        "author": "苏舜钦",
        "content": "白石太古水，苍厓六月冰。\n昏明咫尺变，身世逗留增。\n桥与飞霞乱，人间独鸟升。\n风泉冷相搏，楼阁暮逾澄。\n反覆青冥上，跻攀赤日棱。\n呗音充别壑，塔影弔寒藤。\n仙掌挂太一，佛坛依古层。\n岩喧闻斗虎，台静下饥鹰。\n晴槛通年雨，浓萝四面罾。\n日光平午见，雾气半天蒸。\n潭碧寒疑裂，钟清远自凝。\n阳陂冬聚笋，阴壁夏垂缯。\n有客饶佳思，高吟出远凭。\n雄心翻青裏，远目着轩腾。\n岑寂来清夜，沈冥接定僧。\n宿猿深更杳，落木静相仍。\n松竹高无奈，烟岚翠不胜。\n甘酸收脱实，坳隩布清塍。\n北野才沈着，南天更勃兴。\n恣睢超一气，黤黕起孤鹏。\n并涧寒堪摘，看云重欲崩。\n行中向背失，呼处下高应。\n庭树巢金爵，樵儿弄玉绳。\n断香浮缺月，古像守昏灯。\n乳管明相照，莎髯绿自矜。\n深疑啸神物，㩻欲敌殽陵。\n俯仰孤心挠，回翔百感登。\n画图风动壁，诗句涕霑膺。\n岁月看流矢，心肠剧断絙。\n追攀初有象，悲愤遂相乘。\n故赏知无遁，遗灵若此凭。\n依然忍回首，愁绝下崚嶒。",
        "dynasty": "宋",
        "collection_info": null
    },
    {
        "uuid": "d443558032c3ca4c30264336714b723b",
        "title": "水轮联句",
        "author": "苏舜钦",
        "content": "痛矣真源丧，纷纭物象来。\n水轮今若此，此事亦宜哉。\n上下车交辐，周旋斗转魁。\n咸渊日微堕，仙窟月初开。\n旁柅从为用，垂絙重亦回。\n枘多初不晓，机密暗相该。\n圃外沧浪洩，庭间霹雳摧。\n玉飞千仞表，缨挂九泉隈。\n翻覆殊难定，牵连巧自媒。\n建瓴今比速，抱瓮此相哀。\n平视曾无觉，深窥遂可猜。\n团团释子壁，轧轧雁王台。\n解见陶埏运，宁观将毂推。\n造端原有发，汲用始知材。\n本异道家意，定遭怡士咍。\n转圆非雅具，欹器有深灾。\n持满忘前监，相倾自下催。\n流风无以復，视此一裴回。",
        "dynasty": "宋",
        "collection_info": null
    },
    {
        "uuid": "e5fefa3582bc8501167a67a9de9a64dc",
        "title": "荐福塔联句",
        "author": "苏舜钦",
        "content": "踊甓皇都壮，盘基紫宙雄。\n山河供远目，檐户发高风。\n梯险三休上，轮开一气中。\n门当谷子午，影落陌西东。\n韵铎翻天籁，危觚驻夕红。\n仙聆悲下俗，仰面识长空。\n绝若神挤至，深疑壑暗通。\n人寰如蚁垤，身世甚秋蓬。\n叹息兴亡地，沈吟制作工。\n清思抱明月，狂欲把飞鸿。\n去矣登临兴，巍乎是造化功。\n凉襟当爽垲，幽意入鸿蒙。\n头角峯如揖，丹青树不同。\n城郭回迤逦，阁殿失穹隆。\n可使孤怀放，胡为万恨然。\n何当得壮士，提取出尘笼。",
        "dynasty": "宋",
        "collection_info": null
    },
    {
        "uuid": "d96d2bd308d8e200a80ab53a5de81a92",
        "title": "悲二子联句",
        "author": "苏舜钦",
        "content": "有客自远方，来以二字说。\n穆子病疾初，家事巨细缺。\n邻人苦其求，医师久以决。\n案杯小大空，布被旁午裂。\n余喘尚能鼓，老愤知已结。\n目凄望羊泓，髭断反猬茁。\n忧酸繫余生，嗥嘑留永诀。\n语妻后日计，书策未可彻。\n教子勤诵读，时命不復说。\n吾属何流离，众人方草窃。\n凌子久道路，十口着羁绁。\n拾稆重江间，正值大饥节。\n既无裹饭交，疾走继粗粝。\n又无执饮人，及时沃枯竭。\n惜哉损天命，痛焉在亲绖。\n帝胡生尔身，世復称其杰。\n胸伏气万丈，肠贮怨百折。\n艰难汨风波，顦顇堕霜雪。\n久仆勤龙钟，弱女痴蹩躠。\n文随寒饿空，道与烟燄灭。\n魂兮竟何归，去矣不得别。\n中府岂无财，莫济医药切。\n太仓岂无粟，莫解腹肠热。\n天子圣在上，海内清欲澈。\n伊人胡不官，既死安得活。\n朝青与暮紫，神喜天不轧。\n昂车与怒马，门满道不绝。\n之子苟閒厕，斯民乃饕餮。\n高亢世弗亲，方严鬼所掣。\n敢言才足珍，宁免否来啮。\n思潜泪辄抽，惨旧面成耋。\n举目此牢落，侧身今鄙媟。\n箴言耳空虚，险论口卼臲。\n作诗告石梁，聊以慰寒骨。",
        "dynasty": "宋",
        "collection_info": null
    },
    {
        "uuid": "0002fedd38c3054ddfa5a1bd208e430b",
        "title": "地动联句",
        "author": "苏舜钦",
        "content": "大荒孟冬月，末旬高舂时。\n日腹昏盲伥，风口鸣呜咿。\n万灵困阴戚，百植嗟阳衰。\n浓寒有胜气，天冻无败期。\n六指忽摇拽，羣跖初奔驰。\n丸铜落蟾吻，始异张浑仪。\n列宿犯天纪，预念汉志辞。\n民甍函鼓舞，禁堞强崩离。\n坐骇市声死，立怖人足踦。\n坦途重车偾，急传壮马敧。\n陵阜动抚手，砾块当扬箕。\n停污有乱浪，僵木无静枝。\n众喙不敢息，沓嶂惊欲飞。\n踊塔撼铎碎，安流荡舟疲。\n倒壶丧午漏，颠巢骇眠鸱。\n居人眩眸子，行客劳髑儿。\n南北顿儵忽，西东播戎夷。\n四镇一毛重，百川寸涔微。\n斗薮不如大，轩干主者谁。\n共工岂復怒，富妪安得为。\n宁无折轴患，顿易崩山悲。\n众蛰不安土，羣毛难丽皮。\n惊者去靡所，仆或如见挤。\n轰雷下檐瓦，决玉倾仓粢。\n双颠太室吻，四跃宸庭螭。\n万宇变旋室，百城如转机。\n念此大灾患，必由政瑕疵。\n胜社勇厥气，孤阳病其威。\n传是下乘上，亦曰尊屈卑。\n夫惟至静者，犹不可保之。\n况乃易动物，何以能自持。\n高者恐颠坠，下者当镇绥。\n天戒岂得慢，肉食宜自思。\n变省孽可息，损降祸可违。\n愿进小臣语，兼为丹扆规。\n伟哉聪明主，忽遗地动诗。",
        "dynasty": "宋",
        "collection_info": null
    },
    {
        "uuid": "bd28c9258692414b2e28900e517920f2",
        "title": "瓦亭联句",
        "author": "苏舜钦",
        "content": "阴霜策策风呼虓，羌贼胆开凶燄豪。\n赤胶脆折乳马健，汉野秋穟黄云高。\n驱先老尩伏壮黠，裹以山壑鬼莫招。\n烽台屹屹百丈起，但报平安摇桔槹。\n喜闻羸师入吾地，主将踊跃士惰骄。\n神锋前挥拥胜势，横阵立敌俱奔逃。\n不知饵牵落槛穽，一麾发伏如惊飙。\n重围八面鸟难度，相顾无路惟青霄。\n地形窄束甲刺骨，眦裂不復能相鏖。\n弃兵衮衮今不杀，部曲易主无纤嚣。\n恸哭皇天未厌祸，空同无色劲气消。\n狂童得志贱物命，陇上盘马为嬉遨。\n苍皇林间健儿妇，翦纸沥酒呼嗸嗸。\n将军疾趋占葬地，年年载柩争咸崤。\n朝廷不惜好官爵，绛蜡刻印埋蓬蒿。\n三公悲吟困数败，车上轻重如鸿毛。\n白衣壮士气塞腹，愤勇不忍羞本朝。\n重瞳三顾可易得，亮辈本亦生吾曹。\n穷居哀劳厌咄咄，岁月奔激朱颜凋。\n当年请行大明下，今日颓堕思南巢。\n阳羡溪光逗苍玉，尺半健鲫烟中跳。\n便欲买田学秧稻，不復与世争锱毫。\n奈何三世奉恩泽，肯以躯命辞枯焦。\n以知出处繫大义，一饭四顾情如烧。\n贺兰磨剑河饮马，颈繫此贼期崇朝。\n归来天下解倒挂，玉色蔼蔼宸欢饶。\n笔倾江河纸云雾，叹倾天业包陶姚。",
        "dynasty": "宋",
        "collection_info": null
    },
    {
        "uuid": "71447d35f4631164721b553a256ce9d2",
        "title": "淮上喜雨联句",
        "author": "苏舜钦",
        "content": "江淮经岁旱，春暮忽然雨。\n乱点踰广津，散洒入原土。\n万物气稍苏，厉妖莫能聚。\n羣山洗故尘，紫翠坐可数。\n昏如笼纤纱，媚若隐绀缕。\n碧瓦南崦中，重迭出迥覩。\n扁舟凌空飞，白鸟入烟舞。\n遥林动新滋，颜色若可取。\n碧草弄微芳，低昂欲来语。\n緐声过沙头，上下讴哑橹。\n浓澹新画成，快惬久病愈。\n念此时多虞，岂得岁少阻。\n焦心闵疲农，虚口待香稌。\n县吏事凶贪，气若解缚虎。\n惟于纵诛敛，乃能奋怒武。\n青天虽云明，疑不照艰苦。\n此时忽霶霈，知有神物主。\n不然诸苍生，性命委草莽。\n本蹷邦岂宁，皮去毛安附。\n歌此告巨公，行当视前古。",
        "dynasty": "宋",
        "collection_info": null
    },
    {
        "uuid": "e715a8ea010ac9d98f756bf7b6a13d04",
        "title": "和石曼卿明河咏",
        "author": "苏舜钦",
        "content": "八月银河好，天高夜自明。\n楼台通迥意，风露得余清。\n几为浮云乱，都宜小雨晴。\n离人强回首，耿耿邈无情。",
        "dynasty": "宋",
        "collection_info": null
    },
    {
        "uuid": "acb22f66870e3a8ec9f66c65c0596d0f",
        "title": "师黯以彭甘五子为寄因怀四明园中此果甚多偶成长句以为谢",
        "author": "苏舜钦",
        "content": "忆向江东太守园，猗猗甘树蔽前轩。\n风摇玉蕊霏微落，霜发金衣委坠緐。\n枕畔冷香通醉梦，齿边余味涤吟魂。\n天彭路远无因得，犹赖君心记旧恩。",
        "dynasty": "宋",
        "collection_info": null
    },
    {
        "uuid": "7b753b0cd16a4eacf9879fdc6d2dc6c7",
        "title": "游洛中内",
        "author": "苏舜钦",
        "content": "洛阳宫殿鬰嵯峨，千古荣华逐逝波。\n别殿秋高风淅沥，后园春老树婆娑。\n露凝碧瓦寒光满，日转觚棱暖艳多。\n早晚金舆此游幸，凤楼前后看山河。",
        "dynasty": "宋",
        "collection_info": null
    },
    {
        "uuid": "b28710838e015d1d3063c12f7efe82e9",
        "title": "送杜密学赴并州",
        "author": "苏舜钦",
        "content": "维帝私明哲，遥遥世可论。\n风流擅南国，文采续高门。\n才美趋贤路，名雄出帝阍。\n雍容初入幕，烜赫已开藩。\n黠吏腹心溃，疲民襦袴温。\n谳刑曾揽辔，按俗亦飞轩。\n倚注宸襟切，淹回物论喧。\n朔区官益峻，宪府望弥尊。\n除弊朝之急，于时孰肯言。\n议高心不挠，补外众为冤。\n西雍新恩重，中台故事存。\n政行殊有体，化洽密无痕。\n尺诏来丹扆，双符换太原。\n具装明晚野，大旆卷朝暾。\n惠爱留关辅，风威入塞垣。\n安车行急召，想望慰元元。",
        "dynasty": "宋",
        "collection_info": null
    },
    {
        "uuid": "7aa12f75eef992d341636a473805a1bc",
        "title": "送家静及第后赴官清水",
        "author": "苏舜钦",
        "content": "几年尘土客京华，一日春乘犯斗槎。\n梦好夜归全蜀道，眼明朝宴上林花。\n白头佐邑非为晚，蓝绶还乡亦可夸。\n况有雄图看悟主，莫伤孤宦向天涯。",
        "dynasty": "宋",
        "collection_info": null
    },
    {
        "uuid": "5a81fef1da23b4047f792cb590a2706c",
        "title": "串夷",
        "author": "苏舜钦",
        "content": "区区黠虏敢狂呼，遣使峨冠谒上都。\n辄出封章辞国命，妄传声势困军须。\n闭之塞漠为良策，啖以民膏是失图。\n淳俗易摇无自挠，每闻流议一长吁。",
        "dynasty": "宋",
        "collection_info": null
    },
    {
        "uuid": "57795389eeef9926900230b2bfa31b19",
        "title": "静胜堂夏日呈王尉",
        "author": "苏舜钦",
        "content": "虚堂吏事稀，吟卧欲忘机。\n窗静蜂迷出，帘轻燕误飞。\n烦心倾晚簟，倦体快风衣。\n更想霜云外，同君看翠微。",
        "dynasty": "宋",
        "collection_info": null
    },
    {
        "uuid": "8652cd6ae634ed07c6c4b6ee5c8fbc65",
        "title": "黎生下第还乡",
        "author": "苏舜钦",
        "content": "人云之子贤，文采出巴川。\n失意声名在，还爱岁月迁。\n离怀春色裏，归路夕阳边。\n无废青箱学，穷愁古亦然。",
        "dynasty": "宋",
        "collection_info": null
    },
    {
        "uuid": "9cbdb935aaa4aa9f8d8741c34e0203eb",
        "title": "春日晚晴",
        "author": "苏舜钦",
        "content": "人言春雨好，更好晚来晴。\n树色通帘翠，烟姿着物明。\n得泥初燕喜，避弋去鸿轻。\n谁见危栏外，斜阳尽眼平。",
        "dynasty": "宋",
        "collection_info": null
    },
    {
        "uuid": "78f4072cea95cec60b3418397f77bf9b",
        "title": "代人上申公祝寿",
        "author": "苏舜钦",
        "content": "维神祚炎历，发藴復含灵。\n嶷尔为人瑞，居然出相庭。\n舜门登夙望，韦氏继先经。\n积学方开隩，当官已发硎。\n纯诚贯白日，阔步上青冥。\n才力回元气，胸怀纳四溟。\n八荒归富寿，万象染丹青。\n恳牍辞魁柄，开藩密帝扃。\n碧旌油重润，苍佩玉明荧。\n舆望知难转，王心几不宁。\n西羌动妖孽，秦塞困羶腥。\n羽奏飞关路，兜烽照浊泾。\n裴公辞激烈，袁相涕飘零。\n天为移文象，人思奉典型。\n欢谣塞归路，召节下宸廷。\n胜算剧破竹，威声如走霆。\n折衝千里定，指画众心醒。\n大议虚怀纳，吁谟前席听。\n玉关收旧地，庙鼎续新铭。\n復耸岩岩石，增辉两两星。\n川源流盛美，岳镇敌长龄。\n有客惭才薄，区区咏德馨。",
        "dynasty": "宋",
        "collection_info": null
    },
    {
        "uuid": "3c2d4651b9d308809e615d1cc73748c5",
        "title": "有客",
        "author": "苏舜钦",
        "content": "有客论时事，相看各惨然。\n蛮夷杀郡将，蝗蝻食民田。\n萧瑟心空远，徘徊志自怜。\n何人同国耻，余愤落樽前。",
        "dynasty": "宋",
        "collection_info": null
    },
    {
        "uuid": "47f76ab2c5d95ed60bee88296233ca1b",
        "title": "游南内九龙宫",
        "author": "苏舜钦",
        "content": "昔帝龙骧后，因池大此宫。\n萧笳迭终日，旌仗展无穷。\n绘塑神灵集，飞潜爪角雄。\n阴轩常隐雾，暗堵亦含风。\n巨盗来移国，天王遽避戎。\n苍黄狩巴蜀，倏忽陷河潼。\n阁殿回看远，尘氛久见蒙。\n归来故基在，不与往时同。\n迭瓦烟间碧，新蕖露下红。\n波春荡初月，沙晚发悲鸿。\n世变今无復，人愁杳莫终。\n树穿瑶甃裂，碑碎玉楼空。\n九曲皆遗石，诸王祗断蓬。\n兴亡何足问，一一夕阳中。",
        "dynasty": "宋",
        "collection_info": null
    },
    {
        "uuid": "d9ca22d3c3203dc06f95005133c0dbe5",
        "title": "送陈进士游江南",
        "author": "苏舜钦",
        "content": "昔也衣裾已化尘，驱车今去涉惊津。\n淮天苍茫背残腊，江路逶迤逢旧春。\n时有飘梅应得句，苦无蒸酒可霑巾。\n归来莫恋溪山胜，枫鬼揶揄解笑人。",
        "dynasty": "宋",
        "collection_info": null
    },
    {
        "uuid": "ffc83a46c5ed54dc6e68ac8d610d30d3",
        "title": "和马承之古庙",
        "author": "苏舜钦",
        "content": "庙貌空山裏，垣颓入径斜。\n尚应名竹素，不復祭牲豭。\n木暗鸮呼鬼，庭荒雀啅虵。\n有灵从寂寞，慎勿学凶邪。",
        "dynasty": "宋",
        "collection_info": null
    },
    {
        "uuid": "bd1e7c66c7eae0b0827bdd77909fcff4",
        "title": "和解生中秋月",
        "author": "苏舜钦",
        "content": "不为人间意，居然节物清。\n银堂通夜白，金饼隔林明。\n醉客尊前倒，栖乌露下惊。\n悲欢今古事，寂寂堕荒城。",
        "dynasty": "宋",
        "collection_info": null
    },
    {
        "uuid": "501f6f061ff208fb114df3e8e9c743f1",
        "title": "宿太平宫",
        "author": "苏舜钦",
        "content": "驱车长道久尘劳，一宿清宫醒骨毛。\n古桧有风天自籁，石坛多露鹤争嗥。\n星河耿耿秋还迥，栖观澄澄夜更高。\n吟对疎钟俗机尽，已疑身世属仙曹。",
        "dynasty": "宋",
        "collection_info": null
    },
    {
        "uuid": "4bb3c2407c3d101a2be740c14b824b11",
        "title": "独游辋川",
        "author": "苏舜钦",
        "content": "行穿翠霭中，绝涧落疎钟。\n数里踏乱石，一川环碧峯。\n暗林麋养角，当路虎留踪。\n隐逸何曾见，孤吟对古松。",
        "dynasty": "宋",
        "collection_info": null
    },
    {
        "uuid": "efbfe4495b78e2be7f7fbaa0547574ad",
        "title": "过下马陵",
        "author": "苏舜钦",
        "content": "下马陵头草色春，我一怀古一霑巾。\n陵边又有纍纍冢，应是当年取酒人。",
        "dynasty": "宋",
        "collection_info": null
    },
    {
        "uuid": "5e4583a083b791290e8203303a66d876",
        "title": "览含元殿基因想昔时朝会之盛且感其兴废之故",
        "author": "苏舜钦",
        "content": "在昔朝元日，千门动地来。\n方隅正无事，辅相復多才。\n仗下簪缨肃，天中伞扇开。\n皇威瞻斗极，曙色辨崔嵬。\n赤案波光卷，鸣梢殿尾回。\n熊罴驱禁卫，雨露覆兰台。\n横赐倾中帑，穷奢役九垓。\n只知营国用，不畏屈民财。\n翠辇还移幸，旻天未悔灾。\n羣心争困兽，回首变寒灰。\n曾以安无虑，翻令世所哀。\n行人看碧瓦，独鸟下苍苔。\n虽念陵为谷，遥知祸有胎。\n青编遗迹在，此地亦悠哉。",
        "dynasty": "宋",
        "collection_info": null
    },
    {
        "uuid": "0f1fc46a9ed5bec90314779cb679aa38",
        "title": "望秦陵",
        "author": "苏舜钦",
        "content": "雄心虽盖世，竟亦弃羣臣。\n役重倾天下，时危启圣人。\n石麟空举首，银海罢流春。\n陇阙今无復，应深行路尘。",
        "dynasty": "宋",
        "collection_info": null
    },
    {
        "uuid": "a25f90148ae9fe85690fbd8b13807851",
        "title": "留题樊川李长官庄",
        "author": "苏舜钦",
        "content": "社曲东边风物幽，我来繫马独淹留。\n门前翠影山无数，竹下寒声水乱流。\n酒压新尘常得醉，花开番次不知秋。\n主公堆案萦官事，早晚归来今白头。",
        "dynasty": "宋",
        "collection_info": null
    },
    {
        "uuid": "71e9234a77aeb7f7e488f217abeb56fc",
        "title": "宿终南山下百塔院",
        "author": "苏舜钦",
        "content": "驱马山前访古踪，僧居萧洒隔尘笼。\n遶庭石鼈谷间水，入户鸣鸱堆上风。\n无限老松秋色裏，数声疎铎月明中。\n村鸡坐听三号彻，去去前朝气味同。",
        "dynasty": "宋",
        "collection_info": null
    },
    {
        "uuid": "cfa8a111a334cb4c3dfafdfc5ba3f802",
        "title": "宿华严寺与友生会话",
        "author": "苏舜钦",
        "content": "危构岧嶤出太虚，坐看斜日堕平芜。\n白烟覆地澄江阔，皎月当天尺璧孤。\n疎磬悲吟来竹阁，青灯寂寞照吟躯。\n老僧怪我何为者，说尽兴亡涕泪俱。",
        "dynasty": "宋",
        "collection_info": null
    },
    {
        "uuid": "1145adbae659b51b8bb0dc2c9a611f8b",
        "title": "送王杨庭着作宰巫山",
        "author": "苏舜钦",
        "content": "兰台旧漫郎，为邑上瞿唐。\n地僻风烟古，公余日景长。\n江声通白帝，山势入青羌。\n落笔多佳句，时应满锦囊。",
        "dynasty": "宋",
        "collection_info": null
    },
    {
        "uuid": "b00d366844846a0c875ad8cd1805e4bb",
        "title": "晚意",
        "author": "苏舜钦",
        "content": "晚色微茫至，前山次第昏。\n羸牛归径远，宿鸟傍檐翻。\n盘喜黄粱熟，杯余白酒浑。\n田家虽澹薄，犹得离尘喧。",
        "dynasty": "宋",
        "collection_info": null
    },
    {
        "uuid": "c0accc7a03c749571f1ac9744c7ff80f",
        "title": "春暮初晴自御宿川之华严寺",
        "author": "苏舜钦",
        "content": "春暮曾无属物心，野行聊得据鞍吟。\n路经废苑情通古，水遶苍山意共深。\n残日花间浮暖艳，断云楼外卷轻阴。\n骚人自昔伤鶗鴂，休苦风前送好音。",
        "dynasty": "宋",
        "collection_info": null
    },
    {
        "uuid": "d2df024e24d66f6a1c0c01e57decabbd",
        "title": "次韵和师黯寄王耿端公",
        "author": "苏舜钦",
        "content": "嫉恶曾收柱后冠，淹沦今未復荣班。\n青云失路初心远，白雪盈簪壮志闲。\n厩马尚嘶骢奋迅，箧衣犹曝绣斓斑。\n风流县尹多才思，时寄篇章与解颜。",
        "dynasty": "宋",
        "collection_info": null
    },
    {
        "uuid": "2b48660cfeda84c8d5d21bce12441853",
        "title": "闻京尹范希文谪鄱阳尹十二师鲁以党人贬郢中欧阳九永叔移书责谏官不论救而谪夷陵令因成此诗以寄且慰其远迈也",
        "author": "苏舜钦",
        "content": "朝野蔚多士，衮然良可羞。\n伊人秉直节，许国有深谋。\n大议摇岩石，危言犯采旒。\n苍黄出京府，憔悴谪南州。\n引党俄嗟尹，移书遽窜欧。\n安惭言得罪，要避曲如钩。\n郢路几束马，荆川还泝舟。\n伤心众山集，举目大江流。\n远动家公念，深贻寿母忧。\n横身罹祸难，当路积仇雠。\n卫上宁无术，亢宗非所优。\n吾君思正士，莫赋畔牢愁。",
        "dynasty": "宋",
        "collection_info": null
    },
    {
        "uuid": "10a178ed39248548df31d8e4a5058623",
        "title": "暑景",
        "author": "苏舜钦",
        "content": "溽暑倦幽斋，纵横书乱堆。\n风多应秀麦，雨密不黄梅。\n乳燕并头语，红葵向背开。\n吟余晴月上，凉思入尊罍。",
        "dynasty": "宋",
        "collection_info": null
    },
    {
        "uuid": "3bafec1aa0a09919252c7c7b0ff60334",
        "title": "夏中",
        "author": "苏舜钦",
        "content": "院僻帘深昼景虚，轻风时见动竿乌。\n池中绿满鱼留子，庭下阴多燕引雏。\n雨后看儿争坠果，天晴同客曝残书。\n幽栖未免牵尘事，身世相忘在酒壶。",
        "dynasty": "宋",
        "collection_info": null
    },
    {
        "uuid": "383a458a7f0d2e8174f33ac4eccebb11",
        "title": "夏意",
        "author": "苏舜钦",
        "content": "别院深深夏簟清，石榴开遍透帘明。\n树阴满地日当午，梦觉流莺时一声。",
        "dynasty": "宋",
        "collection_info": null
    },
    {
        "uuid": "fd5f16cd014f8847fab33c36285e932e",
        "title": "和淮上遇便风",
        "author": "苏舜钦",
        "content": "浩荡清淮天共流，长风万里送归舟。\n应愁晚泊喧卑地，吹入沧溟始自由。",
        "dynasty": "宋",
        "collection_info": null
    },
    {
        "uuid": "c7b7e93da7cd17b2f0110692899f21f3",
        "title": "先公之爱马以病寄他厩今死矣",
        "author": "苏舜钦",
        "content": "先君所乘马，其色白于银。\n磊落龙之种，权奇世共珍。\n独嘶如想望，久步见精神。\n方目照代夜，拳毛刷渭津。\n鬣寒如拥浪，蹄駃不惊尘。\n潦倒已伏枥，苍黄仍借人。\n俄传弊帷信，无復锦蒙亲。\n倚棹思神骏，萧然泪洒巾。",
        "dynasty": "宋",
        "collection_info": null
    },
    {
        "uuid": "d4770598c43acb5bf6d2574fa2055e48",
        "title": "重过句章郡",
        "author": "苏舜钦",
        "content": "曾随使旆此东归，日日登临到落晖。\n畴昔侍行犹总角，如今重过合霑衣。\n窥鱼翠碧忘形坐，趁伴蜻蜓照影飞。\n风物依然皆自得，岁华飘忽赏心违。",
        "dynasty": "宋",
        "collection_info": null
    },
    {
        "uuid": "09a8dca369bdda0fe98f54daa69e1a4b",
        "title": "晚出润州东门",
        "author": "苏舜钦",
        "content": "京口古雄处，昔年尝此过。\n风流看石兽，人事共江波。\n河转路疑尽，日斜山更多。\n城楼鬰天半，回首恣吟哦。",
        "dynasty": "宋",
        "collection_info": null
    },
    {
        "uuid": "8843ac4eca96dbebd7d5228ec990f4d0",
        "title": "无锡惠山寺",
        "author": "苏舜钦",
        "content": "寺古名传唐相诗，三伏奔迸予何之。\n云山相照翠会合，殿阁对走凉参差。\n清泉绝无一尘染，长松自是拔俗姿。\n二边羌胡日斗格，释子宴坐殊不知。",
        "dynasty": "宋",
        "collection_info": null
    },
    {
        "uuid": "6386a7f3cbe1390b21416c3ca32ea4d2",
        "title": "过苏州",
        "author": "苏舜钦",
        "content": "东出盘门刮眼明，萧萧疎雨更阴晴。\n绿杨白鹭俱自得，近水远山皆有情。\n万物盛衰天意在，一身羁苦俗人轻。\n无穷好景无缘住，旅棹区区暮亦行。",
        "dynasty": "宋",
        "collection_info": null
    },
    {
        "uuid": "692d7383c077f1edc7787f34803da9fc",
        "title": "吴江亭",
        "author": "苏舜钦",
        "content": "气象清雄天与邻，世间不合有埃尘。\n拟将累句酬佳景，只恐江山解笑人。",
        "dynasty": "宋",
        "collection_info": null
    },
    {
        "uuid": "87166d741d59eccb106168005b7482c8",
        "title": "秀州通越门外八九里临水多佳木茂树以便风不得停舟一赏怆然为诗",
        "author": "苏舜钦",
        "content": "密树重萝覆水光，珍禽无数语琅琅。\n惊帆瞥过如飞鸟，回首风烟空断肠。",
        "dynasty": "宋",
        "collection_info": null
    },
    {
        "uuid": "ee3564211964392b9e91165d1535a513",
        "title": "秀州城外九里有竹树小桥予十八年前与友人解晦叔饮别于此今过之景物依然而解生已亡悲嘆不足復成小诗",
        "author": "苏舜钦",
        "content": "当年共醉此桥边，道旧狂歌至暮天。\n得句旋题新竹上，移舟还傍乱花前。\n君埋尘土骨应化，我逐风波心欲燃。\n落日长号感人事，沙头寂寞上渔船。",
        "dynasty": "宋",
        "collection_info": null
    },
    {
        "uuid": "4253dd3e61a0575719f53861294b53a1",
        "title": "天章道中",
        "author": "苏舜钦",
        "content": "画鹢低飞湖水平，高低楼阁满稽城。\n人游镜裏山相照，鱼戏空中日共明。\n尽是荷风香不断，忽逢溪雨气尤清。\n篮舆却上兰亭步，猿鸟云萝伴此行。",
        "dynasty": "宋",
        "collection_info": null
    },
    {
        "uuid": "5156225090c570f11114db0d46dbb393",
        "title": "望太湖",
        "author": "苏舜钦",
        "content": "杳杳波涛阅古今，四无边际莫知深。\n润通晓月为清露，气入霜天作暝阴。\n笠泽鲈肥人脍玉，洞庭柑熟客分金。\n风烟触目相招引，聊为停桡一楚吟。",
        "dynasty": "宋",
        "collection_info": null
    },
    {
        "uuid": "3d930748a3e23ff6669bc1cac230a4d5",
        "title": "大禹寺",
        "author": "苏舜钦",
        "content": "鑑湖尽处众峯前，寺古萧疎水石间。\n殿阁北垂连禹庙，松筠东去入稽山。\n坐中岩鸟自上下，吟久溪云时往还。\n我厌区区走名宦，未能来此一生闲。",
        "dynasty": "宋",
        "collection_info": null
    },
    {
        "uuid": "01a057319c45788aa04c54204136aabe",
        "title": "杭州巽亭",
        "author": "苏舜钦",
        "content": "公自登临闢草莱，赫然危构压崔嵬。\n凉翻帘幌潮声过，清入琴尊雨气来。\n畴昔江山何处好，生平怀抱此中开。\n东南地本多幽胜，此向东南特壮哉。",
        "dynasty": "宋",
        "collection_info": null
    },
    {
        "uuid": "bf9330562297643c21f745f46972ba35",
        "title": "宿钱塘安济亭观潮",
        "author": "苏舜钦",
        "content": "支肘听潮声，喧豗久未停。\n随风过渔浦，伴月出沧溟。\n鰌穴浚时满，胥神果有灵。\n连天卷云雾，彻晓下雷霆。\n舍檝游心倦，凭阑醉魄醒。\n谁穷造物意，拟访郦元经。",
        "dynasty": "宋",
        "collection_info": null
    },
    {
        "uuid": "c0a02251b966c260b7f197daa5f16bbb",
        "title": "使风",
        "author": "苏舜钦",
        "content": "长风天外来，十幅健帆开。\n仰首飞云合，牵心翠竹回。\n闲观水知性，静与睡为媒。\n始觉扬舲快，疲驽亦可哀。",
        "dynasty": "宋",
        "collection_info": null
    },
    {
        "uuid": "509c2eba65b16bac1b85e3b8f53b9516",
        "title": "松江长桥未明观渔",
        "author": "苏舜钦",
        "content": "曙光东向欲胧明，渔艇纵横映远汀。\n涛面白烟昏落月，岭头残烧混疎星。\n鸣根莫触蛟龙睡，举网时闻鱼鼈腥。\n我实宦游无况者，拟来随尔带笭箵。",
        "dynasty": "宋",
        "collection_info": null
    },
    {
        "uuid": "c9103a824d7b7e7c034acd0213a33905",
        "title": "新开湖晚霁",
        "author": "苏舜钦",
        "content": "霁霞飞尽失西东，水入天光浩气中。\n籍籍轻帆一游鸟，似乘风力上虚空。",
        "dynasty": "宋",
        "collection_info": null
    },
    {
        "uuid": "c3931533bb1fdd82ab5cf6eadf91946c",
        "title": "九日汴中",
        "author": "苏舜钦",
        "content": "旅棹出江湖，漂然迹更孤。\n风波数破胆，时事一长吁。\n闻说西羌使，犹稽北阙诛。\n俗言无上策，且復醉茱萸。",
        "dynasty": "宋",
        "collection_info": null
    },
    {
        "uuid": "1b32931c477da6c70d7361d014a36bee",
        "title": "淮中晚泊犊头",
        "author": "苏舜钦",
        "content": "春阴垂野草青青，时有幽花一树明。\n晚泊孤舟古祠下，满川风雨看潮生。",
        "dynasty": "宋",
        "collection_info": null
    },
    {
        "uuid": "e122bbd0718c0e39e3316d94ae63693f",
        "title": "韩忠宪公挽词二首  其一",
        "author": "苏舜钦",
        "content": "才发经纶地，心开忠义源。\n朝端遗盛业，泉下閟英魂。\n储禁追封美，仪曹集谥尊。\n他年还驷马，余德在高门。",
        "dynasty": "宋",
        "collection_info": null
    },
    {
        "uuid": "70698327d7bc01aeb306cbae845416b8",
        "title": "韩忠宪公挽词二首  其二",
        "author": "苏舜钦",
        "content": "中台典故明，二府弼谐成。\n车挂身方佚，舟移世共惊。\n霜风吹缟帐，野月照丹旌。\n寂寞都门路，伤哉如昔行。",
        "dynasty": "宋",
        "collection_info": null
    },
    {
        "uuid": "d3507178b424092f0f8a9c9250d2dd6d",
        "title": "诏狱中怀蓝田高先生",
        "author": "苏舜钦",
        "content": "自嗟疏野性，不晓世涂艰。\n仰首羡飞鸟，冥心思故山。\n刚来投密网，谁復为颦颜。\n寄语高安素，今思日往还。",
        "dynasty": "宋",
        "collection_info": null
    },
    {
        "uuid": "27337b832d59f4f99466589aad4fcfc6",
        "title": "湘公院冬夕有怀",
        "author": "苏舜钦",
        "content": "去年急雪洒窗夜，独对残灯观阵图。\n今夕悲风撼轩竹，又来开卷拥寒炉。\n禅房潇洒皆依旧，世路崎岖有万殊。",
        "dynasty": "宋",
        "collection_info": null
    },
    {
        "uuid": "1704c105f7592e232cacd96afa6cd3fa",
        "title": "离京后作",
        "author": "苏舜钦",
        "content": "春风奈别何，一棹逐惊波。\n去国丹心折，流年白髮多。\n脱身离网罟，含笑入烟萝。\n穷达皆常事，难忘对酒歌。",
        "dynasty": "宋",
        "collection_info": null
    },
    {
        "uuid": "853d019c0e13395a074408fa7e521207",
        "title": "答和叔春日舟行",
        "author": "苏舜钦",
        "content": "幽人漂泊兴无穷，弄水寻花处处同。\n春入水光成嫩碧，日匀花色变鲜红。\n静中物象知谁见，闲极情怀觉道充。\n寄语悠悠莫疑我，五湖今作狎鸥翁。",
        "dynasty": "宋",
        "collection_info": null
    },
    {
        "uuid": "1c2ae203721edbe5defae30bce263ac3",
        "title": "答子履",
        "author": "苏舜钦",
        "content": "塌翼下层云，飘然江汉濆。\n苍蝇休聚谤，白鸟已为羣。\n银鲫晨烹美，松醪夜酌醺。\n生平同得失，此日又逢君。",
        "dynasty": "宋",
        "collection_info": null
    },
    {
        "uuid": "a01ce48d1cf279591268b634f10e9677",
        "title": "舟行有感",
        "author": "苏舜钦",
        "content": "忽忽赏节物，区区何所归。\n天阴鸟自语，水落岸生衣。\n客况知谁念，人生与愿违。\n东风百花发，独采北山薇。",
        "dynasty": "宋",
        "collection_info": null
    },
    {
        "uuid": "c52345b480abb16c3f23e1fac2743f87",
        "title": "淮亭小饮",
        "author": "苏舜钦",
        "content": "山气復清淮，亭临乱石开。\n旅愁无处避，春色为谁来。\n酒赖啼莺送，歌随去雁哀。\n相携聊一醉，休使壮心摧。",
        "dynasty": "宋",
        "collection_info": null
    },
    {
        "uuid": "0e40ddd2cd5e00a574a4dfe27ffead0e",
        "title": "淮中风浪",
        "author": "苏舜钦",
        "content": "春风如怒虎，掀浪沃斜晖。\n天阔云相乱，汀遥鹭共飞。\n冥冥走阴气，凛凛挫阳威。\n难息人间险，临流涕一挥。",
        "dynasty": "宋",
        "collection_info": null
    },
    {
        "uuid": "94dbf7f721f13f1d0815d605f4ed4614",
        "title": "寿阳閒望有感",
        "author": "苏舜钦",
        "content": "维舟亭下偶登临，下蔡风流古至今。\n远岭抱淮随曲折，乱云行野乍晴阴。\n幽人憔悴搔白首，啼鸟哀鸣思故林。\n触处涂穷何足恸，直回天地入悲吟。",
        "dynasty": "宋",
        "collection_info": null
    },
    {
        "uuid": "90603e6340d749984af566709240c23d",
        "title": "阻风野步有感呈子履",
        "author": "苏舜钦",
        "content": "轻舟留滞已春残，携手栖栖田野间。\n尽日东风吹百草，有时双鹭下前湾。\n古为少见如君困，世上应无似我闲。\n抖擞尘襟莫回首，谤书终不到溪山。",
        "dynasty": "宋",
        "collection_info": null
    },
    {
        "uuid": "0af6fd62cc0e95ed64afa91703ada72f",
        "title": "过泗水",
        "author": "苏舜钦",
        "content": "五年六经此，仰首叹劳生。\n山是往时色，人皆今日情。\n机心去国少，尘眼向淮明。\n物理吾俱晓，漂流安足惊。",
        "dynasty": "宋",
        "collection_info": null
    },
    {
        "uuid": "03c32759bb1de2b897302260aa3e0a15",
        "title": "和丹阳公素学士晚望见怀",
        "author": "苏舜钦",
        "content": "古郡登临足胜游，使君才调更风流。\n过云送雨海山暗，斜日催蝉江树秋。\n屡辱嘉招嗟放弃，又传新咏慰淹留。\n霜天乘兴当西谒，共醉城尖四望楼。",
        "dynasty": "宋",
        "collection_info": null
    },
    {
        "uuid": "da8f66bba35a7aa7f90b4806a6f973d4",
        "title": "送子履",
        "author": "苏舜钦",
        "content": "一舸风前五两飞，南迁今去别慈闱。\n人生多难古如此，吾道能全世所稀。\n幸有江山聊助思，莫随鱼鸟便忘归。\n君亲恩大须营报，学取三春寸草微。",
        "dynasty": "宋",
        "collection_info": null
    },
    {
        "uuid": "269019e32e72aa224358d8b3ff038004",
        "title": "题花山寺壁",
        "author": "苏舜钦",
        "content": "寺裏山因花得名，緐英不见草纵横。\n栽培翦伐须勤力，花易调零草易生。",
        "dynasty": "宋",
        "collection_info": null
    },
    {
        "uuid": "2465809255695f3ae70615103425fef9",
        "title": "春睡",
        "author": "苏舜钦",
        "content": "别院帘昏掩竹扉，朝酲未解接春晖。\n身如蝉蜕一榻上，梦似杨花千里飞。\n嗒尔暂能离世网，陶然直欲见天机。\n此中有德堪为颂，绝胜人间较是非。",
        "dynasty": "宋",
        "collection_info": null
    },
    {
        "uuid": "94f58a7c2acab620d5ece047f9454811",
        "title": "览照",
        "author": "苏舜钦",
        "content": "铁面苍髯目有棱，世间儿女见须惊。\n心曾许国终平虏，命未逢时合退耕。\n不称好文亲翰墨，自嗟多病足风情。\n一生肝胆如星斗，嗟尔顽铜岂见明。",
        "dynasty": "宋",
        "collection_info": null
    },
    {
        "uuid": "f85727d77484e97c81127763efa2819e",
        "title": "病起",
        "author": "苏舜钦",
        "content": "吴天摇落奈愁何，病起风前白髮多。\n争得松江变醇酒，拍浮终日恣酣歌。",
        "dynasty": "宋",
        "collection_info": null
    },
    {
        "uuid": "e4260c89feae0c33f19920e48a15d762",
        "title": "秋怀",
        "author": "苏舜钦",
        "content": "年华冉冉催人老，风物萧萧又变秋。\n家在凤皇城阙下，江山何事苦相留。",
        "dynasty": "宋",
        "collection_info": null
    },
    {
        "uuid": "f30f09be51d0d2f18f0582d51b6fc7fb",
        "title": "秋晓闻鹤唳一声",
        "author": "苏舜钦",
        "content": "落月衔栖露乍零，竹间孤唳入青冥。\n未知蟋蟀缘何事，床下微吟不暂停。",
        "dynasty": "宋",
        "collection_info": null
    },
    {
        "uuid": "4a07fff6b230a61a8da304b90fe3d455",
        "title": "中秋松江新桥对月和柳令之作",
        "author": "苏舜钦",
        "content": "月晃长江上下同，画桥横绝冷光中。\n云头艳艳开金饼，水面沈沈卧綵虹。\n佛氏解为银色界，仙家多住玉华宫。\n地雄景胜言不尽，但欲追随乘晓风。",
        "dynasty": "宋",
        "collection_info": null
    },
    {
        "uuid": "19c609a89d3f79c50c54b160c831da9c",
        "title": "病中得杜丞相见寄诗感而有作",
        "author": "苏舜钦",
        "content": "易毁唯迁客，难谐是俗情。\n愁多怯秋夜，病久厌人生。\n委顺闻之旧，衰羸见者惊。\n新诗如接侍，吟罢涕淋缨。",
        "dynasty": "宋",
        "collection_info": null
    },
    {
        "uuid": "20aec9c96424098276e5ba64f35781e3",
        "title": "沧浪怀贯之",
        "author": "苏舜钦",
        "content": "沧浪独步亦无悰，聊上危台四望中。\n秋色入林红黯澹，日光穿竹翠玲珑。\n酒徒漂落风前燕，诗社调零霜后桐。\n君又暂来还径去，醉吟谁復伴衰翁。",
        "dynasty": "宋",
        "collection_info": null
    },
    {
        "uuid": "a3293e7fe227f6919d4b51d3a830ce02",
        "title": "和彦猷晚宴明月楼二首  其一",
        "author": "苏舜钦",
        "content": "溪声来从一气外，楼阁插在苍霞中。\n艳歌横飞送落日，哀筝自响吹霜风。\n低昂黛色四山黯，凌乱缬纹疎树红。\n凭阑挥手问世俗，何人得到蟾蜍宫。",
        "dynasty": "宋",
        "collection_info": null
    },
    {
        "uuid": "0509f28747d3a6e3501bfe9bcadd4039",
        "title": "和彦猷晚宴明月楼二首  其二",
        "author": "苏舜钦",
        "content": "落晚天边燕席开，溪山相照绝纤埃。\n绿杨有意檐前舞，凉月多情海上来。\n香穗萦斜凝画栋，酒鳞环合起金罍。\n自疑身是乘槎客，泛彻银河却欲回。",
        "dynasty": "宋",
        "collection_info": null
    },
    {
        "uuid": "c74d354d3bd1a489085bf74e3bf6a4a9",
        "title": "依韵和王景章见寄",
        "author": "苏舜钦",
        "content": "岁律峥嵘腊候深，一天风雪卷愁阴。\n故人默默怀交意，逐客栖栖上国心。\n千里相望空盼盻，当年下吏阻追寻。\n咄嗟谤口闻高谊，披豁羁怀见雅吟。\n学道元将御穷困，浮生何必计升沈。\n世间机穽知难避，往者图书可自箴。\n犹得云山开醉眼，可无俗物挠冲襟。\n鵩来閒暇何须怪，鬼见揶揄岂易禁。\n楚客留情着香草，启期传意入鸣琴。\n夫君自上丹霄去，莫忘云泉寄好音。",
        "dynasty": "宋",
        "collection_info": null
    },
    {
        "uuid": "4c729069e8a60adbfcb0886199348cf1",
        "title": "答仲仪见寄",
        "author": "苏舜钦",
        "content": "前岁京都吏议諠，劲弓摧翮两连翩。\n男儿穷困终归道，世路倾危自有天。\n云壑已通尘外意，茅斋仍得日高眠。\n寄声吾舅无相念，今作江湖九馆仙。",
        "dynasty": "宋",
        "collection_info": null
    },
    {
        "uuid": "a96ea6f1d41abab77785923de306afdd",
        "title": "雨中闻莺",
        "author": "苏舜钦",
        "content": "娇騃人家小女儿，半啼半语隔花枝。\n黄昏雨密东风急，向此漂零欲泥谁。",
        "dynasty": "宋",
        "collection_info": null
    },
    {
        "uuid": "36603333093e5c01d5cd89cd98478320",
        "title": "沧浪亭",
        "author": "苏舜钦",
        "content": "一径抱幽山，居然城市间。\n高轩面曲水，修竹慰愁颜。\n迹与豺狼远，心随鱼鸟闲。\n吾甘老此境，无暇事机关。",
        "dynasty": "宋",
        "collection_info": null
    },
    {
        "uuid": "0bafdcbe47e75c46161daa768538db69",
        "title": "秋雨",
        "author": "苏舜钦",
        "content": "阴风搅林壑，骤雨到江湖。\n白日不觉没，緐云何处无。\n楼吟凉笔砚，溪梦乱菰蒲。\n闻说京华盛，污泥入敝庐。",
        "dynasty": "宋",
        "collection_info": null
    },
    {
        "uuid": "50e43b4bb6b8a5cd4a9119dc30263a80",
        "title": "中秋三夕对月",
        "author": "苏舜钦",
        "content": "三夕月俱好，清光惟望多。\n风应落桂子，露恐减金波。\n念昔欢娱极，如今羁旅何。\n穷猿不相弃，夜夜伴吟哦。",
        "dynasty": "宋",
        "collection_info": null
    },
    {
        "uuid": "8843451ba3085f3ed09fba9c5e16c205",
        "title": "怀月来求听琴诗因作六韵",
        "author": "苏舜钦",
        "content": "正声今遁矣，古道此焉存。\n商缓知臣僭，风熏见帝尊。\n雄豪尚余勇，淡泊忽忘言。\n緐极殊无閒，来长若有源。\n已能通变化，直可探胚浑。\n此理师应得，西风独掩门。",
        "dynasty": "宋",
        "collection_info": null
    },
    {
        "uuid": "36bac8026c1a05428ce9a9369e8a26b9",
        "title": "送黄通",
        "author": "苏舜钦",
        "content": "浪游天下访知音，健节亭亭耻陆沈。\n当日拜官随鹤版，此时孤宦入蛇林。\n羁愁虽得着书乐，风物能伤迁客心。\n顾我冥顽如瓦石，为君分袂亦悲吟。",
        "dynasty": "宋",
        "collection_info": null
    },
    {
        "uuid": "02a0adc58fe9674fe62d10b8598b684c",
        "title": "秋宿虎丘寺数夕执以诗见贶因次元韵",
        "author": "苏舜钦",
        "content": "生事飘然付一舟，吴山萧寺且淹留。\n白云已有终身约，醁酒聊驱万古愁。\n峡束苍渊深贮月，岩排红树巧装秋。\n徘徊欲出向城市，引领烟萝还自羞。",
        "dynasty": "宋",
        "collection_info": null
    },
    {
        "uuid": "38204b8465d27e80f75a446f08ffcdfb",
        "title": "滕子京哀辞  其一",
        "author": "苏舜钦",
        "content": "云霓收壮气，星象卷英魂。\n贤去人何赖，才亡世不尊。\n论兵虚玉帐，问俗失朱轓。\n自为知音绝，低回恸寝门。",
        "dynasty": "宋",
        "collection_info": null
    },
    {
        "uuid": "c61f6672d9430fb9eca40ae2614d37ac",
        "title": "滕子京哀辞  其二",
        "author": "苏舜钦",
        "content": "忠义平生事，声名夷翟闻。\n言皆出诸老，勇復冠全军。\n冥莫知谁主，贤愚岂更分。\n江头送丹旐，哭向九华云。",
        "dynasty": "宋",
        "collection_info": null
    },
    {
        "uuid": "8e66fcc7745b23a0d5a03c2a0af27df7",
        "title": "寒食招和叔游园",
        "author": "苏舜钦",
        "content": "异乡风俗伤嘉节，久客情怀喜友人。\n共挈一尊诸处赏，谁家得似故园春。",
        "dynasty": "宋",
        "collection_info": null
    },
    {
        "uuid": "938fc0ab75d75ede5c170d6de8577759",
        "title": "春日怀旧游",
        "author": "苏舜钦",
        "content": "羁旅怯春风，风光上国同。\n情如花有约，愁与酒相攻。\n雨外伤飘燕，楼头羡去鸿。\n西郊游冶地，谁復醉芳丛。",
        "dynasty": "宋",
        "collection_info": null
    },
    {
        "uuid": "dbb3c0b0de4648468fee7919bf6fb974",
        "title": "春日感怀",
        "author": "苏舜钦",
        "content": "微物亦生辉，轻风弄客衣。\n花闲情脉脉，蝶暖喜霏霏。\n望国勋名晚，伤时岁月飞。\n淹留伴猿鸟，何日片帆归。",
        "dynasty": "宋",
        "collection_info": null
    },
    {
        "uuid": "e63b720a602e45a0928e99b1c1242300",
        "title": "梦归",
        "author": "苏舜钦",
        "content": "雨隔疎钟晓不知，春风吹梦过江西。\n雨声破梦北窗响，卧意江西路亦迷。",
        "dynasty": "宋",
        "collection_info": null
    },
    {
        "uuid": "49195dd1b06f5011dc77eeebbc3b4d6f",
        "title": "独步游沧浪亭",
        "author": "苏舜钦",
        "content": "花枝低敧草色齐，不可骑入步是宜。\n时时携酒祗独往，醉倒唯有春风知。",
        "dynasty": "宋",
        "collection_info": null
    },
    {
        "uuid": "e79edcd7371c30866502a4b5867feb20",
        "title": "初晴游沧浪亭",
        "author": "苏舜钦",
        "content": "夜雨连明春水生，娇云浓暖弄阴晴。\n帘虚日薄花竹静，时有乳鸠相对鸣。",
        "dynasty": "宋",
        "collection_info": null
    },
    {
        "uuid": "bd6f31fa56a43c5d4db28f7edf5ab955",
        "title": "沧浪观鱼",
        "author": "苏舜钦",
        "content": "瑟瑟清波见戏鳞，浮沈追逐巧相亲。\n我嗟不及羣鱼乐，虚作人间半世人。",
        "dynasty": "宋",
        "collection_info": null
    },
    {
        "uuid": "39a73b29fc151a29ab93d4b2b53ba92c",
        "title": "游招隐道中",
        "author": "苏舜钦",
        "content": "扬鞭望招隐，尘思漠然收。\n云接青林合，泉兼碧草流。\n疎钟传别壑，晚日动前楼。\n嘉遁平生志，吁嗟得暂游。",
        "dynasty": "宋",
        "collection_info": null
    },
    {
        "uuid": "58f05f79a250cb19098b7e2dff3e7fa9",
        "title": "扬州城南延宾亭",
        "author": "苏舜钦",
        "content": "乱蝉咽咽柳霏霏，独上危亭俯落晖。\n江外山从林下见，城中人向渡头归。\n风烟远近思高遁，豺虎纵横难息机。\n出处两乖空自挠，伤哉吾道欲何依。",
        "dynasty": "宋",
        "collection_info": null
    },
    {
        "uuid": "1d1feb31fc5dbbdbc206d785cd91b232",
        "title": "吴江岸",
        "author": "苏舜钦",
        "content": "晓色兼秋色，蝉声杂鸟声。\n壮怀消铄尽，回首尚心惊。",
        "dynasty": "宋",
        "collection_info": null
    },
    {
        "uuid": "666c3fd82e96c8e3b801896fe16fe6a5",
        "title": "晚泊龟山",
        "author": "苏舜钦",
        "content": "南湾晚泊一徘徊，小径山间佛寺开。\n石势向人森剑戟，滩光和月泻琼瑰。\n每伤道路销时序，但屈心情入酒杯。\n夜籁不喧羣动息，长吟聊以寄余哀。",
        "dynasty": "宋",
        "collection_info": null
    },
    {
        "uuid": "d7629ea3f7bf60b5c48b9b5f10aa1e6e",
        "title": "沧浪静吟",
        "author": "苏舜钦",
        "content": "独遶虚亭步石矼，静中情味世无双。\n山蝉带响穿疎户，野蔓盘青入破窗。\n二子逢时犹死饿，三闾遭逐便沈江。\n我今饱食高眠外，惟恨醇醪不满缸。",
        "dynasty": "宋",
        "collection_info": null
    },
    {
        "uuid": "f8b5c00e34fa25a9a4537ced0fa07d0c",
        "title": "丹阳子高得逸少瘗鹤铭于焦山之下及梁唐诸贤四石刻共作一亭以宝墨名之集贤伯镇为之作记远来求诗因作长句以寄",
        "author": "苏舜钦",
        "content": "山阴不见换鹅经，京口今存瘗鹤铭。\n萧洒集仙来作记，风流太守为开亭。\n两篇玉蕊尘初涤，四体银钩藓尚青。\n我久临池无所得，愿观遗法快沈冥。",
        "dynasty": "宋",
        "collection_info": null
    },
    {
        "uuid": "dccbacf085582e735f202116c3824d09",
        "title": "游霅上何山",
        "author": "苏舜钦",
        "content": "今古何山是胜游，乱峯萦转绕沧洲。\n云含老树明还灭，石碍飞泉咽復流。\n遍岭烟霞迷俗客，一溪风雨送归舟。\n自嗟尘土先衰老，底事孤僧亦白头。",
        "dynasty": "宋",
        "collection_info": null
    },
    {
        "uuid": "5443588d98840ec3baaabc5ca7522754",
        "title": "霅上",
        "author": "苏舜钦",
        "content": "玉人携手弄秋英，寻徧池台见月生。\n小杜有灵应羡我，今为闲客此闲行。",
        "dynasty": "宋",
        "collection_info": null
    },
    {
        "uuid": "c58480501321645fa29c30103568526d",
        "title": "冬夕偶书",
        "author": "苏舜钦",
        "content": "谩走声名三十年，亦曾文采动君前。\n玉颜皓齿他人乐，独守残灯理断编。",
        "dynasty": "宋",
        "collection_info": null
    },
    {
        "uuid": "648121de0bab626ca0e12bace16b89c7",
        "title": "寒夜十六韵答子履见寄",
        "author": "苏舜钦",
        "content": "风雨夜寒新，空斋感慨频。\n诗书穷不放，灯火静相亲。\n眺听时怀土，低摧动畏人。\n漫书成咄咄，远吠厌狺狺。\n念昔罹忧患，唯君共苦辛。\n漂流数千里，会合十余旬。\n各闵伤弓翼，聊同煦沫鳞。\n谁知公冶罪，众笑伯龙贫。\n隔绝今一水，暌离将再春。\n喜篇数为贶，尺牍亦相珍。\n倚伏时难定，屯亨理亦循。\n剑埋犹有气，蠖屈尚能伸。\n邦国方登俊，江湖且放神。\n不忧知在命，任重莫如身。\n白首襟期远，青云志业均。\n陶然任元化，慎勿损天真。",
        "dynasty": "宋",
        "collection_info": null
    },
    {
        "uuid": "e17bba6907f28a9082d11db939fa81ca",
        "title": "独游曹氏园馆因寄伯玉",
        "author": "苏舜钦",
        "content": "去年把酒共徘徊，今日寻幽独此来。\n竹密似嫌闲客入，梅含应待主人开。\n赞谋盛府方投刃，捍患长堤正展才。\n早晚得归如旧约，伴君池上倒尊罍。",
        "dynasty": "宋",
        "collection_info": null
    },
    {
        "uuid": "1ef7432d86e8f79029afe6d45d67718c",
        "title": "小酌",
        "author": "苏舜钦",
        "content": "寒雀喧喧满竹枝，惊风淅沥玉花飞。\n霜柑糖蟹新醅美，醉觉人生万事非。",
        "dynasty": "宋",
        "collection_info": null
    },
    {
        "uuid": "4721331e3c51f607e8ee695490d993a3",
        "title": "送人还吴江道中作",
        "author": "苏舜钦",
        "content": "江云春重雨垂垂，索寞情怀送客归。\n不愤东风促行棹，羡他双燕逆风飞。",
        "dynasty": "宋",
        "collection_info": null
    },
    {
        "uuid": "1659d74545692fd93a369f55588a9914",
        "title": "题广喜法师堂",
        "author": "苏舜钦",
        "content": "我为名驱苦俗尘，师知法喜自怡神。\n未知欢戚两忘者，始是人间出世人。",
        "dynasty": "宋",
        "collection_info": null
    },
    {
        "uuid": "cb84741f738c902bfc8c6599619ec252",
        "title": "诗僧则",
        "author": "苏舜钦",
        "content": "全吴气象豪，诗思合翘翘。\n风雅久零落，江山应寂寥。\n会将趋古淡，先可去浮嚣。\n好约长吟处，霜天看怒潮。",
        "dynasty": "宋",
        "collection_info": null
    },
    {
        "uuid": "778282fd82e39b1849664e243e6f3df0",
        "title": "关都官孤山四照阁",
        "author": "苏舜钦",
        "content": "势压苍崖险可惊，攀云半日到轩楹。\n旁观竹树回环翠，下视湖山表裏清。\n惭觉愁随烟霭散，只疑身有羽翰生。\n他年君挂朱轓后，蜡屐邛枝伴此行。",
        "dynasty": "宋",
        "collection_info": null
    },
    {
        "uuid": "c0cc823213909b5c129eeceea325bba9",
        "title": "清轩",
        "author": "苏舜钦",
        "content": "谁凿幽轩刮眼清，湖中嘉处更禅扃。\n龙听夜讲寒生席，鸥伴晨斋暖戏庭。\n水月澄明应作观，云山浓淡自开屏。\n我公亦为留奇句，此地人间合有灵。",
        "dynasty": "宋",
        "collection_info": null
    },
    {
        "uuid": "14c75db6298cb37c8a4638ecd6931762",
        "title": "某为世所弃困居于苏平生交游过门不顾长安侍读叶丈不以秦吴之远高下之隔闵此穷悴特贶以诗然韵险句奇不可攀续仰酬高谊强抉芜音",
        "author": "苏舜钦",
        "content": "公镇西都拥剧权，远嗟穷苦寄新篇。\n气雄迥出关河外，句险空惊鱼鸟前。\n玉帐夜严兵似水，茅斋春静草如烟。\n才愚荣悴皆殊绝，自笑相酬更斐然。",
        "dynasty": "宋",
        "collection_info": null
    },
    {
        "uuid": "0e85750a535e997783d695c6becca7dc",
        "title": "暑中闲咏",
        "author": "苏舜钦",
        "content": "嘉果浮沈酒半醺，床头书册乱纷纷。\n北轩凉吹开疎竹，卧看青天行白云。",
        "dynasty": "宋",
        "collection_info": null
    },
    {
        "uuid": "7d270139f1ec3c517d1e8d9f91af8c2a",
        "title": "寄题赵叔平嘉树亭",
        "author": "苏舜钦",
        "content": "嘉树名亭古意同，拂檐围砌共青葱。\n午阴闲淡茶烟外，晓韵萧疎睡雨中。\n开户常时对君子，遶轩终日是清风。\n盘根得地年年盛，岂学春林一晌红。",
        "dynasty": "宋",
        "collection_info": null
    },
    {
        "uuid": "2e0814d181064fbcf59b9dfef4f93f68",
        "title": "西轩垂钓偶作",
        "author": "苏舜钦",
        "content": "曾以文章上石渠，忽因谗口出储胥。\n致君事业堆胸臆，却伴溪童学钓鱼。",
        "dynasty": "宋",
        "collection_info": null
    },
    {
        "uuid": "5c42c9c09432a80a37f6cfbcf0d0d02d",
        "title": "夜闻笮酒有声因而成咏",
        "author": "苏舜钦",
        "content": "糟床新压响泠泠，敧枕初闻睡自轻。\n几段愁悰俱滴破，一番欢意已篘成。\n空阶夜雨徒传句，三峡流泉无此声。\n只待松轩看飞雪，呼宾同饮瓮头清。",
        "dynasty": "宋",
        "collection_info": null
    },
    {
        "uuid": "6953f5fb826c15ef9b72d5bbbf6d76fa",
        "title": "秋夕怀南中故人",
        "author": "苏舜钦",
        "content": "向夕依阑念昔游，萧条节物更他州。\n池平不动天深碧，月色无情人独愁。\n千里江山幽信绝，一场风露败荷秋。\n征鸿急急知何事，断续哀鸣过不休。",
        "dynasty": "宋",
        "collection_info": null
    },
    {
        "uuid": "7f9b334b7dfcffc8864b9c09e103e24a",
        "title": "送梁子熙联句",
        "author": "苏舜钦",
        "content": "大荣大辱，能生死人。\n二物不并，以挠厥真。\n之子病闷，肠如车轮。\n劳忧到母，饿寒着身。\n世俗卤莽，辄置莫亲。\n文彩光艳，伏不得伸。\n悽吟哀号，酸入四邻。\n夜计破午，若燕若秦。\n腹愤轧轧，胸奇陈陈。\n淮国晚岭，吴渠春津。\n去谢夙藴，归逢故辛。\n雌火在丑，刮凿遯屯。\n驾风鞭霆，以脱凡鳞。",
        "dynasty": "宋",
        "collection_info": null
    },
    {
        "uuid": "8495b8eedfb219ee47824977e86998c6",
        "title": "寄守坚觉初二僧",
        "author": "苏舜钦",
        "content": "曾携旧书卷，来宿古禅林。\n方外求知性，诗中得赏音。\n炉开山夜静，门掩雪天阴。\n杌上一寒砚，灯前三苦吟。\n韵强颜汗落，句切鬓丝侵。\n玉就还重琢，河穷更远寻。\n穴争探乳虎，沙独拣良金。\n字稳天星转，篇终海月沈。\n唱酬同记录，得失暗规箴。\n木铎不徇路，熏风难和琴。\n半生谁引手，中道比分襟。\n分野三吴阔，年华二纪深。\n师方传祖印，我欲谢朝簪。\n岭外烟岚地，湖边云水心。\n情悰张翰鲙，梦想陆机禽。\n松下莓苔石，何年重访临。",
        "dynasty": "宋",
        "collection_info": null
    },
    {
        "uuid": "5aa3799266f425364ecf5209087ecf15",
        "title": "邂逅刘公尤于平望之西联舟夜语走笔叙意",
        "author": "苏舜钦",
        "content": "昔别苹初生，离讴发清商。\n契阔几何时，遗啭犹在梁。\n我亦宦游者，吴会非我乡。\n三考一瞬息，扁舟引徜徉。\n邂逅通夕语，弭棹水中央。\n淡景月照户，遥音鴈南翔。\n摅意良未尽，讵及罗酒浆。\n子去尚千里，道路阻且长。\n嵚崎慎所历，无令马玄黄。",
        "dynasty": "宋",
        "collection_info": null
    },
    {
        "uuid": "ff000e08bcccb553249b89c28b8f6858",
        "title": "竹轩",
        "author": "苏舜钦",
        "content": "君与我同好，数过我不穷。\n对之酌绿酒，又为鸣丝桐。\n作诗写此意，韵和霜间钟。\n清篇与翠榦，岁久日益秾。\n惜哉嵇阮放，当世已不容。\n吾侪有雅尚，千载挹高踪。",
        "dynasty": "宋",
        "collection_info": null
    },
    {
        "uuid": "d4b2a4ab7b996a70bc18b4d8a6d8c681",
        "title": "寄题水月  其一",
        "author": "苏舜钦",
        "content": "参差峯岫昼云昏，入望交萝浊浪奔。\n震泽涌山来此岸，华阳连洞到东门。\n日生树挂红霞脚，风起波摇白石根。\n闻有上方僧住处，橘花林下采兰荪。",
        "dynasty": "宋",
        "collection_info": null
    },
    {
        "uuid": "2ca9453af4584f1c10f6a16a771e7a03",
        "title": "寄题水月  其二",
        "author": "苏舜钦",
        "content": "积翠湖心迤逦长，洞台萧寺雨交光。\n鸟行黑点波涛白，枫叶红连橘柚黄。\n人我绝时隈树石，是非来处接帆樯。\n如何遂得追游性，摆却营营不急忙。",
        "dynasty": "宋",
        "collection_info": null
    },
    {
        "uuid": "9857652b59e06ded909158ba83aa08b7",
        "title": "独酌",
        "author": "苏舜钦",
        "content": "一酌浇肠俗虑奔，鷃微鵾大岂堪论。\n楚灵当日能知此，肯入沧江作旅魂。",
        "dynasty": "宋",
        "collection_info": null
    },
    {
        "uuid": "67156cf8fe2f89b562104b8b32633e19",
        "title": "寄陆同年",
        "author": "苏舜钦",
        "content": "忽忆前年科第后，此时鸡鹤蹔同羣。\n秋风惆怅忽吹散，鸡在中庭鹤在云。",
        "dynasty": "宋",
        "collection_info": null
    },
    {
        "uuid": "651bd964d6e2c5ebae71323cce361cba",
        "title": "楚天",
        "author": "苏舜钦",
        "content": "楚天遥望每长嚬，宋玉襄王尽作尘。\n不作瑶姬歌入梦，更为云雨待何人。",
        "dynasty": "宋",
        "collection_info": null
    },
    {
        "uuid": "bc9ead296bdf9cd7faecc4c1a91366d6",
        "title": "观炀帝宝帐",
        "author": "苏舜钦",
        "content": "汉文穷相作前王，悭惜明珠不斗量。\n翡翠鲛绡何所直，千裨万补上书囊。",
        "dynasty": "宋",
        "collection_info": null
    },
    {
        "uuid": "ac296d84e4bfb4df9403259418e5302f",
        "title": "春晚",
        "author": "苏舜钦",
        "content": "纷纷从此见花残，已觉长绳繫日难。\n楼上有愁春不浅，小桃风雨凭阑干。",
        "dynasty": "宋",
        "collection_info": null
    },
    {
        "uuid": "cd21743ef60f9d64042e3bc4bee993fe",
        "title": "送陈生还乌龙山旧居",
        "author": "苏舜钦",
        "content": "百丈清溪见戏鳞，严公祠宇与天邻。\n此中旧隐君归去，笑指人寰一片尘。",
        "dynasty": "宋",
        "collection_info": null
    },
    {
        "uuid": "853ebb06ddc99f2852f8a902d76fd464",
        "title": "戒珠寺上方",
        "author": "苏舜钦",
        "content": "跻攀出上楹，迭势与云平。\n日暮苍烟合，秋来远水明。\n幽轩开极望，疎磬落余清。\n便有飞腾意，俄嗟俗虑萦。",
        "dynasty": "宋",
        "collection_info": null
    },
    {
        "uuid": "15bd82749665af969919f5f16fafeac6",
        "title": "送张行之越",
        "author": "苏舜钦",
        "content": "五云寺下石桥边，六月溪风洒面寒。\n今正炎天君独往，松閒寻我旧题看。",
        "dynasty": "宋",
        "collection_info": null
    },
    {
        "uuid": "9fa0365ce44bb2c9581670eb6cc9f336",
        "title": "越溪怀俨老",
        "author": "苏舜钦",
        "content": "击桨转山曲，云间溪更深。\n凫鸥带波起，藻荇共鱼沈。\n上国久离意，故人相念心。\n天涯逢绝景，不得对清吟。",
        "dynasty": "宋",
        "collection_info": null
    },
    {
        "uuid": "1572425c61348515ea12c063bc78fc7a",
        "title": "重过齐山清溪",
        "author": "苏舜钦",
        "content": "翠微曾与客同游，陟险搜奇兴未休。\n八载重来惊老大，千年高咏想风流。\n云迷复岭深藏洞，水落寒江远见洲。\n安得符离张太守，画图再与泻清愁。",
        "dynasty": "宋",
        "collection_info": null
    },
    {
        "uuid": "d8102bab3407f54389c3f8650e769054",
        "title": "过池阳游齐山洞",
        "author": "苏舜钦",
        "content": "城南飞桥跨青溪，度桥并辔千丈堤。\n堤穷水尽翠微出，繫马道旁寻杖藜。\n巉巉石骨不见土，一色新削青玻瓈。\n怪岩奇壑分左右，绝顶俯睨长江低。\n当时登高插菊处，至今胜日争提携。\n荒亭已颓断碣仆，霜草满地寒螀啼。\n杜郎风流杳何处，祇有兹山仍号齐。\n其间一洞景更绝，喜子曾游知旧蹊。\n踰冈陟巘数里险，路断忽復忘东西。\n石芒钩衣藤罣帽，荒榛丛篠交冥迷。\n遥呼野人问不识，下趋却踏湖边畦。\n前边佳处似髣髴，兴倦不惜重攀跻。\n径穿蒙密得窍六，俛首匍匐藤拄脐。\n日光忽漏天宇小，所见正尔如酰鸡。\n流苏承盖结高屋，旁入诘曲房与闺。\n卦蓍二碑史氏植，欲读柰此苔藓泥。\n斯人好事世亦少，挽置俛视茫无梯。\n崖间名字半磨灭，后来游者犹堪稽。\n摸碑幸寄却细读，我思仍欲烦镌题。",
        "dynasty": "宋",
        "collection_info": null
    },
    {
        "uuid": "cca66a2a597abe0f1dd7075329ace60b",
        "title": "诗一首",
        "author": "苏舜钦",
        "content": "滁阳太守好山水，公余日醉羣山间。\n滁峯环回秀相倚，作亭正对溪山前。",
        "dynasty": "宋",
        "collection_info": null
    },
    {
        "uuid": "dbe344b00d37111aff323ad5b9214e78",
        "title": "诗一首",
        "author": "苏舜钦",
        "content": "昆崙气候西时春，紫府光阴夜如晓。\n来时不用五云车，跨着清风下蓬岛。",
        "dynasty": "宋",
        "collection_info": null
    },
    {
        "uuid": "fb33217d6c5194cd6efbc6471cc92893",
        "title": "句",
        "author": "苏舜钦",
        "content": "沿桥待金鲫，竟日独迟留。",
        "dynasty": "宋",
        "collection_info": null
    },
    {
        "uuid": "124b900f38b0811a57e20ccabb62baed",
        "title": "存目  其一",
        "author": "苏舜钦",
        "content": "诗题：田家词首句：南风霏霏麦花落。",
        "dynasty": "宋",
        "collection_info": null
    },
    {
        "uuid": "b4824011f8db04a57a7970642dbb0280",
        "title": "存目  其二",
        "author": "苏舜钦",
        "content": "诗题：南园首句：西施台下见名园。",
        "dynasty": "宋",
        "collection_info": null
    },
    {
        "uuid": "287c9d07cb8f07af75213f5bd216966d",
        "title": "存目  其三",
        "author": "苏舜钦",
        "content": "诗题：游灵岩寺首句：古来兴废一愁人。",
        "dynasty": "宋",
        "collection_info": null
    }
]