[
    {
        "uuid": "d29d4e4b63ea0f61311b2d9798bca8ca",
        "title": "失调名 骊山宫中看乞巧",
        "author": "蔡确",
        "content": "骊山宫中看乞巧，太液池边收曝衣。",
        "dynasty": "宋",
        "collection_info": null
    },
    {
        "uuid": "296f14daab9e1a3686fb3c5598b73f93",
        "title": "悼侍儿",
        "author": "蔡确",
        "content": "鹦鹉言犹在，琵琶事已非。\n伤心瘴江水，同渡不同归。",
        "dynasty": "宋",
        "collection_info": null
    },
    {
        "uuid": "e04838d3114533b44688bff5c26c3817",
        "title": "书舍竹",
        "author": "蔡确",
        "content": "窻前翠竹两三竿，潇洒风吹满院寒。\n常在眼前君莫厌，化成龙去见应难。",
        "dynasty": "宋",
        "collection_info": null
    },
    {
        "uuid": "c9c87be92ecf4104abead672aa006d51",
        "title": "清明日赴玉津园宴",
        "author": "蔡确",
        "content": "春风盎盎水溅溅，南苑清明雨后天。\n门外游人听玉管，席间使者劝金船。\n定须归路烧红烛，还有新诗上采笺。\n旧老恋恩方燕喜，看花应不忆伊川。",
        "dynasty": "宋",
        "collection_info": null
    },
    {
        "uuid": "347d074aaa5f4684e553a92f822e735e",
        "title": "题王维江行初雪画",
        "author": "蔡确",
        "content": "吴儿龟手网寒川，急雪鸣蓑浪拍船。\n青弋渡头曾卧看，令人却忆十年前。",
        "dynasty": "宋",
        "collection_info": null
    },
    {
        "uuid": "1f87f3bc07c19b9938a35210e118fd3c",
        "title": "观燕公山水画后有王荆公题诗",
        "author": "蔡确",
        "content": "相君开卷忆江东，彷佛钟山与此同。\n今日还为一居士，翛然身在画图中。",
        "dynasty": "宋",
        "collection_info": null
    },
    {
        "uuid": "a55d23dcb679507caba42014a6205b68",
        "title": "春",
        "author": "蔡确",
        "content": "十二天街雨压沙，秋韆咿喔响人家。\n东风会劝十分酒，寒食初开百玉花。\n年少斩新金络马，柳荫无数画轮车。\n春来谁道迟迟日，尤觉春来日易斜。",
        "dynasty": "宋",
        "collection_info": null
    },
    {
        "uuid": "96c3886e0ca335148e25176ab44981d1",
        "title": "崇政殿放榜",
        "author": "蔡确",
        "content": "黄帕开封出奏篇，银袍二百玉阶前。\n威颜咫尺瞻中扆，名姓传呼下九天。\n宫笔旋题黄甲字，禁门已簇杏花鞯。\n孤臣拜赐交悲喜，相望先分五十年。",
        "dynasty": "宋",
        "collection_info": null
    },
    {
        "uuid": "8bd053cc1a91cbe5f08766d9c4e20c88",
        "title": "夏日登车盖亭十绝  其一",
        "author": "蔡确",
        "content": "公事无多客亦稀，朱衣小吏不须随。\n溪潭直上虚亭裏，卧展柴桑处士诗。",
        "dynasty": "宋",
        "collection_info": null
    },
    {
        "uuid": "89b9055b2f7295c424e178f76ce839bf",
        "title": "夏日登车盖亭十绝  其二",
        "author": "蔡确",
        "content": "一川佳景疏帘外，四面凉风曲槛头。\n绿野平流来远棹，青天白雨起灵湫。",
        "dynasty": "宋",
        "collection_info": null
    },
    {
        "uuid": "285494cf8e4598efaefa3f6de8189ee6",
        "title": "夏日登车盖亭十绝  其三",
        "author": "蔡确",
        "content": "静中自足胜炎蒸，入眼兼无俗物憎。\n何处机心惊白鸟，谁人怒剑逐青蝇。",
        "dynasty": "宋",
        "collection_info": null
    },
    {
        "uuid": "5c31d60ddce991748dca58318cf8a225",
        "title": "夏日登车盖亭十绝  其四",
        "author": "蔡确",
        "content": "纸屏石枕竹方床，手倦抛书午梦长。\n睡起莞然成独笑，数声渔笛在沧浪。",
        "dynasty": "宋",
        "collection_info": null
    },
    {
        "uuid": "d900efeb645b545048ef298c456978ba",
        "title": "夏日登车盖亭十绝  其五",
        "author": "蔡确",
        "content": "西山彷佛见松筠，日日来看色转新。\n闻说桃花岩石畔，读书曾有谪仙人。",
        "dynasty": "宋",
        "collection_info": null
    },
    {
        "uuid": "34a5cea23a561fa0bd3e14477e9ad4a6",
        "title": "夏日登车盖亭十绝  其六",
        "author": "蔡确",
        "content": "风摇熟果时闻落，雨滴余花亦自香。\n叶底出巢黄口闹，波间逐队小鱼忙。",
        "dynasty": "宋",
        "collection_info": null
    },
    {
        "uuid": "b63ad4367c973d760b6378bf697d5a73",
        "title": "夏日登车盖亭十绝  其七",
        "author": "蔡确",
        "content": "来结芳庐向翠微，自持杯酒对清晖。\n水趋梦泽悠悠过，云抱西山冉冉飞。",
        "dynasty": "宋",
        "collection_info": null
    },
    {
        "uuid": "18706345bab8f979fc7e107d41c65d1f",
        "title": "夏日登车盖亭十绝  其八",
        "author": "蔡确",
        "content": "矫矫名臣郝甑山，忠言直节上元间。\n古人不见清风在，嘆息思公俯碧湾。",
        "dynasty": "宋",
        "collection_info": null
    },
    {
        "uuid": "2d9801e6ccb54e60443dcf129918fb63",
        "title": "夏日登车盖亭十绝  其九",
        "author": "蔡确",
        "content": "溪中曾有戈船士，溪上今无佩犊人。\n病守翛然唯坐啸，白鸥红鹤伴闲身。",
        "dynasty": "宋",
        "collection_info": null
    },
    {
        "uuid": "254c0d428b6c741cd1e3593c3463775f",
        "title": "夏日登车盖亭十绝  其一○",
        "author": "蔡确",
        "content": "喧豗六月浩无津，行见沙州束两滨。\n如带溪流何足道，沈沈沧海会扬尘。",
        "dynasty": "宋",
        "collection_info": null
    },
    {
        "uuid": "d97c038d37680f122288f5461f06f983",
        "title": "新兴即事",
        "author": "蔡确",
        "content": "仁义桥边杨柳斜，洗亭岗畔种桑麻。\n龙山水遶祖师塔，夏院云埋宰相家。\n十仙园裏寻常到，恰似桃源一洞花。",
        "dynasty": "宋",
        "collection_info": null
    },
    {
        "uuid": "98716ac1085856e729328038e81ef22a",
        "title": "杨花",
        "author": "蔡确",
        "content": "杨花三月暮，撩乱送春归。\n尽日闲相逐，无风亦自飞。\n轻轻拦乳燕，故故扑征衣。\n莫上高楼望，徘徊满落晖。",
        "dynasty": "宋",
        "collection_info": null
    },
    {
        "uuid": "eeb40c02dd2939459a0d7d1c2c56fe6e",
        "title": "揽秀",
        "author": "蔡确",
        "content": "秉兴登兹亭，朱槛临曲洲。\n俯仰一寓目，高风振衣裘。\n新阳力尚微，冰雪浩未收。\n出没林间翮，飞鸣各有求。\n缅彼北山岑，翛翛云气游。\n闻有两高士，茹芝卧岩幽。\n长离在青冥，燕雀安得谋。\n伊子世味薄，坐感岁且流。\n愿言从之子，相与物外游。",
        "dynasty": "宋",
        "collection_info": null
    },
    {
        "uuid": "1785764a074d457b32ca1bf33478d717",
        "title": "句  其一",
        "author": "蔡确",
        "content": "儒苑昔推唐吏部，将坛今拜汉将军。",
        "dynasty": "宋",
        "collection_info": null
    },
    {
        "uuid": "f03ffc9cb0469824600c387552280079",
        "title": "句  其二",
        "author": "蔡确",
        "content": "焚香再拜穿华綫，候得神光白气飞。",
        "dynasty": "宋",
        "collection_info": null
    },
    {
        "uuid": "31f044e25de891aeef90890afeb4c8f6",
        "title": "存目",
        "author": "蔡确",
        "content": "诗题：皇子生献诗首句：昨夜熏风入舜韶。",
        "dynasty": "宋",
        "collection_info": null
    }
]