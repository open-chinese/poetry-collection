[
    {
        "uuid": "fcc068d6160e943445d9d4449d166f72",
        "title": "杨柳",
        "author": "宋自适",
        "content": "丝丝烟雨弄轻柔，偏称黄鹂与白鸥。\n纔着一蝉嘶晚日，西风容易便成秋。",
        "dynasty": "宋",
        "collection_info": null
    },
    {
        "uuid": "27fe893bb2ff1a77de901353324f0878",
        "title": "送谦父弟",
        "author": "宋自适",
        "content": "日用功夫在细微，行逢碍处便须疑。\n高言怕被空虚笑，阔步先防堕落时。",
        "dynasty": "宋",
        "collection_info": null
    },
    {
        "uuid": "07dd628f6880815439a71b95a8f3b445",
        "title": "早行",
        "author": "宋自适",
        "content": "西郊云起白漫漫，近树遥峯欲辨难。\n山下几多迷路者，人间方梦大槐安。",
        "dynasty": "宋",
        "collection_info": null
    },
    {
        "uuid": "3aa05fa3f9a7c4290ce5877b9cafcba7",
        "title": "赠胡季昭",
        "author": "宋自适",
        "content": "凛凛庐陵一澹翁，飞扬復起振高风。\n周无二叔圣何别，商有三仁道则同。\n孤迹本如云出岫，清名应比日行空。\n翩翩雁影梅花外，雪片飞来酒对中。",
        "dynasty": "宋",
        "collection_info": null
    },
    {
        "uuid": "635298f93fdeffa91ccce675c6e25c09",
        "title": "赠画士陈兄",
        "author": "宋自适",
        "content": "解衣盘礴任猜疑，神悟如狂又似痴。\n学到却须坚自守，世间绝艺少人知。",
        "dynasty": "宋",
        "collection_info": null
    },
    {
        "uuid": "5787e347ab702b4ba3ce34029b9f5e2f",
        "title": "赠医齿道人",
        "author": "宋自适",
        "content": "病欺年去故相加，要害先攻两辅车。\n解后神工如掇拾，愧无樽酒对榴花。",
        "dynasty": "宋",
        "collection_info": null
    },
    {
        "uuid": "d552fbc447318ea979df812b9747ca7d",
        "title": "谢馈药",
        "author": "宋自适",
        "content": "投老如僧不出家，羸躯无奈病相加。\n头旋似倚当风柳，目眩如看隔雾花。\n高束诗书参素问，尽抛琴剑学丹砂。\n旧时载酒今怀药，解识扬雄独有巴。",
        "dynasty": "宋",
        "collection_info": null
    },
    {
        "uuid": "1613019ccc589f120b67ab6c6ffab052",
        "title": "咏猿",
        "author": "宋自适",
        "content": "生长楩柟紫翠间，攀翻接手饮潺湲。\n卧惊落叶霜华重，叫彻山空月影闲。\n蹭蹬失身拘竹栅，飘萧飞梦绕松关。\n平生捷巧何由逞，缩臂无言看远山。",
        "dynasty": "宋",
        "collection_info": null
    },
    {
        "uuid": "7de12ea58993f52b1c637686aacb5b61",
        "title": "句  其一",
        "author": "宋自适",
        "content": "老去放令心胆健，后来留得姓名香。",
        "dynasty": "宋",
        "collection_info": null
    },
    {
        "uuid": "ed3cfc2dc07a1b4b1c038011e45eb1fb",
        "title": "句  其二",
        "author": "宋自适",
        "content": "阴阳消长风闻际，堂陛尊严山立时。",
        "dynasty": "宋",
        "collection_info": null
    },
    {
        "uuid": "cf636c1614e4f5be76b9aaa9753bfc0c",
        "title": "句  其三",
        "author": "宋自适",
        "content": "江湖多少盟鸥地，莫近平津阁畔行。",
        "dynasty": "宋",
        "collection_info": null
    },
    {
        "uuid": "e6c6b3d67fe24c0d2edfb73bc1405a79",
        "title": "句  其四",
        "author": "宋自适",
        "content": "三圣传心惟主一，六经载道不言真。",
        "dynasty": "宋",
        "collection_info": null
    }
]