[
    {
        "uuid": "c43972247d5fdf0b3b838941adff5a3a",
        "title": "杨柳",
        "author": "宋自适",
        "content": "丝丝烟雨弄轻柔，偏称黄鹂与白鸥。\n纔着一蝉嘶晚日，西风容易便成秋。",
        "dynasty": "宋",
        "collection_info": null
    },
    {
        "uuid": "84f1390f58a365bcc9e9bc7ed23a33b0",
        "title": "送谦父弟",
        "author": "宋自适",
        "content": "日用功夫在细微，行逢碍处便须疑。\n高言怕被空虚笑，阔步先防堕落时。",
        "dynasty": "宋",
        "collection_info": null
    },
    {
        "uuid": "644ac84b733d3bf5b06a06458b628c30",
        "title": "早行",
        "author": "宋自适",
        "content": "西郊云起白漫漫，近树遥峯欲辨难。\n山下几多迷路者，人间方梦大槐安。",
        "dynasty": "宋",
        "collection_info": null
    },
    {
        "uuid": "b822554187ece283872c6ad0d3963b89",
        "title": "赠胡季昭",
        "author": "宋自适",
        "content": "凛凛庐陵一澹翁，飞扬復起振高风。\n周无二叔圣何别，商有三仁道则同。\n孤迹本如云出岫，清名应比日行空。\n翩翩雁影梅花外，雪片飞来酒对中。",
        "dynasty": "宋",
        "collection_info": null
    },
    {
        "uuid": "83c652f1fd492e456809b18db33ad4d8",
        "title": "赠画士陈兄",
        "author": "宋自适",
        "content": "解衣盘礴任猜疑，神悟如狂又似痴。\n学到却须坚自守，世间绝艺少人知。",
        "dynasty": "宋",
        "collection_info": null
    },
    {
        "uuid": "8321b4bb5afbb7e5f93b43ce702718ad",
        "title": "赠医齿道人",
        "author": "宋自适",
        "content": "病欺年去故相加，要害先攻两辅车。\n解后神工如掇拾，愧无樽酒对榴花。",
        "dynasty": "宋",
        "collection_info": null
    },
    {
        "uuid": "6c4eac436c22305fe5737ed29e3721eb",
        "title": "谢馈药",
        "author": "宋自适",
        "content": "投老如僧不出家，羸躯无奈病相加。\n头旋似倚当风柳，目眩如看隔雾花。\n高束诗书参素问，尽抛琴剑学丹砂。\n旧时载酒今怀药，解识扬雄独有巴。",
        "dynasty": "宋",
        "collection_info": null
    },
    {
        "uuid": "f84e4d993bac0faa8b435e0058c5f85b",
        "title": "咏猿",
        "author": "宋自适",
        "content": "生长楩柟紫翠间，攀翻接手饮潺湲。\n卧惊落叶霜华重，叫彻山空月影闲。\n蹭蹬失身拘竹栅，飘萧飞梦绕松关。\n平生捷巧何由逞，缩臂无言看远山。",
        "dynasty": "宋",
        "collection_info": null
    },
    {
        "uuid": "2f6c0f24a265d88b8df456728be4b075",
        "title": "句  其一",
        "author": "宋自适",
        "content": "老去放令心胆健，后来留得姓名香。",
        "dynasty": "宋",
        "collection_info": null
    },
    {
        "uuid": "2b03d4c0c11292697bff537d40d71bf4",
        "title": "句  其二",
        "author": "宋自适",
        "content": "阴阳消长风闻际，堂陛尊严山立时。",
        "dynasty": "宋",
        "collection_info": null
    },
    {
        "uuid": "1e86e236eea32751ef33d9852c449450",
        "title": "句  其三",
        "author": "宋自适",
        "content": "江湖多少盟鸥地，莫近平津阁畔行。",
        "dynasty": "宋",
        "collection_info": null
    },
    {
        "uuid": "8aae8d20a99ee4968ba78c6a21a3f14c",
        "title": "句  其四",
        "author": "宋自适",
        "content": "三圣传心惟主一，六经载道不言真。",
        "dynasty": "宋",
        "collection_info": null
    }
]