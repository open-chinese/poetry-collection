[
    {
        "title": "八咏楼",
        "author": "丁逢",
        "content": "槛外溪山缥缈楼，共看雨歇涨痕收。\n天开图画无穷态，峡束盘涡自在流。\n赋咏偶然休弔古，登临政尔可销忧。\n邛徕九折经行遍，又向东吴寄此游。",
        "dynasty": "宋",
        "collection_info": null
    },
    {
        "title": "后十日重游",
        "author": "丁逢",
        "content": "层楼重到已经旬，远岫晴岚发兴清。\n风送炎天堕冰雪，香清仙界引星辰。\n茶瓜暂唤林间客，杖履长输物外人。\n便欲从游赤松子，君恩应许乞微身。",
        "dynasty": "宋",
        "collection_info": null
    },
    {
        "title": "赠姜邦杰  其一",
        "author": "丁逢",
        "content": "人间谁得似留侯，何但功名唾手收。\n皮裏阳秋有公论，胸中泾渭不同流。\n餐梨久验轻身诀，辟谷长怀许国忧。\n傥非暮年专一壑，岂能真伴赤松游。",
        "dynasty": "宋",
        "collection_info": null
    },
    {
        "title": "赠姜邦杰  其二",
        "author": "丁逢",
        "content": "鹰扬家世尚精神，授钺宣麻命数新。\n眷重先帝传禅日，恩除今上继承辰。\n谋猷合去陪诸老，眉宇重来看万人。\n约我登楼共秋月，少留不负百年身。",
        "dynasty": "宋",
        "collection_info": null
    },
    {
        "title": "次袁尚书巫山十二峰二十五韵",
        "author": "丁逢",
        "content": "半雨半晴山弄姿，湿云吹风不成痴。\n蘼芜渐徧楚宫碧，葡萄未涨巴江迟。\n西南大尹初涉境，山川效职加瑰奇。\n翠屏窥窗故娟妙，松峦映掩相参差。\n浮云击汰睨青壁，灵君一去今安之。\n吟情浩荡隘宇宙，万景敢云骄莫随。\n当年楚境半天下，孱王醉梦方昏疲。\n珊瑚玉佩赤帝女，星髾羽盖蜺旌旗。\n锡符赐荣岂无意，侍臣託讽褰帱帷。\n尹今文采继骚雅，梦得诗魂羞竹枝。\n吾行一百八盘上，钻天但觉天云低。\n荒荒野驿虎豹怒，阴阴岭树猿猱嬉。\n危登险陟倦三伏，口呿背浃嗟胡为。\n岂知舟行有奇观，山灵秘惜留归时。\n青帘白舫夙已具，芒鞋布袜将从兹。\n胸中邱壑未尘土，头上岁月从驱驰。\n虽无胜具逐支许，尚有乐趣同周施。\n何当投劾便归去，发船打鼓清江湄。\n更催尺一唤公觐，同看二六浮修眉。\n常山蛇阵想鱼腹，建溪龙焙倾蟇颐。\n摊钱昼浪看三老，杖藜晚岸寻名缁。\n昔人汶岭寄书帖，更歌蜀道先吁嘻，未若尹外岳牧中丞疑。\n惠爱春江之赴沧海，清明秋月之挂峨嵋。\n尽驱三峡波涛笔，第入思齐访落诗。",
        "dynasty": "宋",
        "collection_info": null
    },
    {
        "title": "东山",
        "author": "丁逢",
        "content": "水绕山围夏木苍，旧时贤相读书堂。\n窗间远岫供吟遍，来倚阑干半月凉。",
        "dynasty": "宋",
        "collection_info": null
    },
    {
        "title": "劝农香山",
        "author": "丁逢",
        "content": "宿云留润欲侵衣，草长山腰路溅泥。\n映屋画图花远近，接畦湍濑水高低。\n人趋南亩生涯乐，春入东菑土脉齐。\n说与老农还自笑，近来辛苦惯扶犁。",
        "dynasty": "宋",
        "collection_info": null
    },
    {
        "title": "到郴",
        "author": "丁逢",
        "content": "眼界山逾碧，腰舆步转高。\n未疑御魑魅，自笑尹鼯猱。\n末路成三折，衰年感二毛。\n次山虽漫仕，安敢遽辞劳。",
        "dynasty": "宋",
        "collection_info": null
    },
    {
        "title": "句  其一",
        "author": "丁逢",
        "content": "山来分楚越，水落会蒸湘。",
        "dynasty": "宋",
        "collection_info": null
    },
    {
        "title": "句  其二",
        "author": "丁逢",
        "content": "鹿走旧随云底去，鹤翻时带雨飞来。",
        "dynasty": "宋",
        "collection_info": null
    }
]