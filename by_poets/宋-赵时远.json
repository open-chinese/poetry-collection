[
    {
        "title": "莺脰湖",
        "author": "赵时远",
        "content": "莺去湖存事渺茫，梵宫占断水云乡。\n四围烟树浪涛阔，六月桥亭风露凉。\n远近征帆归别浦，高低渔网挂斜阳。\n翠微深处一声笛，惊起眠沙鸥鹭行。",
        "dynasty": "宋",
        "collection_info": null
    },
    {
        "title": "四景诗和孙佥判颖叔韵 荻塘柳影",
        "author": "赵时远",
        "content": "午天云淡日迟迟，水面长条带影垂。\n不是纤腰浑不定，自缘无力受风吹。",
        "dynasty": "宋",
        "collection_info": null
    },
    {
        "title": "四景诗和孙佥判颖叔韵 禅院风荷",
        "author": "赵时远",
        "content": "荷风细细晚生凉，暑气絪缊入座香。\n饮尽碧筒人笑语，花边惊起睡鸳鸯。",
        "dynasty": "宋",
        "collection_info": null
    },
    {
        "title": "四景诗和孙佥判颖叔韵 平湖秋月",
        "author": "赵时远",
        "content": "楼台两岸枕长流，落日行人竞檥舟。\n清夜湖光平似镜，冰轮冷浸玉壶秋。",
        "dynasty": "宋",
        "collection_info": null
    },
    {
        "title": "四景诗和孙佥判颖叔韵 仙矶晴雪",
        "author": "赵时远",
        "content": "敛尽同云放日晖，寒光凛凛透重衣。\n扁舟清晓寻溪转，髣髴王猷访戴归。",
        "dynasty": "宋",
        "collection_info": null
    }
]