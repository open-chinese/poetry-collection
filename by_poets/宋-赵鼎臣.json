[
    {
        "uuid": "f7cd0610cb7c545982451cfb85f574f2",
        "title": "念奴娇 嫦娥伴侣",
        "author": "赵鼎臣",
        "content": "嫦娥伴侣，降人世，天与长生仙箓。\n五色云开浮瑞霭，中有西真眉目。\n贤德家风，艳容天赋，占尽人间福。\n长庚明月，誓同千古相逐。\n开宴香蔼华堂，金杯休诉，好醉蟠桃熟。\n子子孙孙同上寿，有个人人同祝。\n雨鬓春风，一钗香雾，长与瑶池绿。\n更祈眉寿，愿如南山松竹。",
        "dynasty": "宋",
        "collection_info": null
    },
    {
        "uuid": "3257770eda5f9740c072ffae16e8faad",
        "title": "念奴娇 旧游何处",
        "author": "赵鼎臣",
        "content": "旧游何处，记金汤形胜，蓬瀛佳丽。\n渌水芙蓉，元帅与宾僚，风流济济。\n万柳庭边，雅歌堂上，醉倒春风里。\n十年一梦，觉来烟水千里。\n惆怅送子重游，南楼依旧不，朱阑谁倚。\n要识当时，惟是有明月，曾陪珠履。\n量减杯中，雪添头上，甚矣吾衰矣。\n酒徒相问，为言憔悴如此。",
        "dynasty": "宋",
        "collection_info": null
    },
    {
        "uuid": "6d09e0912f693ca56367def6424e42f9",
        "title": "喜晴",
        "author": "赵鼎臣",
        "content": "我田既臧，零雨其蒙。\n嗟我农夫，忧心冲冲。\n谷旦于差，薄言往愬。\n谓天盖高，上帝临汝。\n杲杲出日，有嘒其星。\n穫之挃挃，我仓既盈。\n薄采其芹，于彼行潦。\n神之听之，无德不报。",
        "dynasty": "宋",
        "collection_info": null
    },
    {
        "uuid": "5007c8ba72eaca32aef3147b17e1559f",
        "title": "昔我往矣思君子也高阳之从事过瀛之野作河广诗而匿其名使者唐侯独见而知之故赋是诗",
        "author": "赵鼎臣",
        "content": "昔我往矣，作为此诗。\n凡百君子，谅不我知。\n惟彼硕人，眷眷怀顾。\n彼何人斯，可与晤语。\n召彼故老，周爰咨询。\n予忖度之，所谓伊人。\n实获我心，将恐将惧。\n颜如渥丹，畏此谴怒。\n维彼硕人，顾我则笑。\n如切如磋，匪怒伊教。\n自古在昔，哀鸣嗸嗸。\n褎如充耳，莫我肯劳。\n嗟我农夫，出自幽谷。\n如蜩如螗，其何能淑。\n维彼硕人，追琢其章。\n欲报之德，不可弭忘。",
        "dynasty": "宋",
        "collection_info": null
    },
    {
        "uuid": "f01239692f2b4b04a74feebd428d1782",
        "title": "宣和四年五月辛亥诏以神宗皇帝所书鼎说十二字藏于延英阁臣鼎臣赋诗以纪其事",
        "author": "赵鼎臣",
        "content": "孤臣生苦晚，仅及熙宁初。\n虽霑化育恩，不睹衣冠余。\n呜呼丕显哉，谟训存诸书。\n议论略秦汉，制作追唐虞。\n每闻父老言，太息涕泪濡。\n不意垂老年，观此河出图。\n禹鼎沦泗水，异说纷相诬。\n蔽之十二言，一洗诸儒迂。\n天意盖若曰，世定后圣无。\n要当缵禹功，千载与之俱。\n各力所未遑，翼子其付诸。\n崇宁果图功，继志若合符。\n屹然奠九鼎，四海安覆盂。\n此书天所锡，制器实权舆。\n岩岩宝阁尊，万灵所依于。\n嗟尔九州民，跂行与蹶趋。\n瞻之必稽首，过者当下车。",
        "dynasty": "宋",
        "collection_info": null
    },
    {
        "uuid": "3afe8af93dfba670e07c42376e16bfd8",
        "title": "余少时尝种竹于所居之南号竹隠今二十年矣而隠之志盖未遂也孙志康善篆尝欲得竹隠二字题其上因叙所以为诗以乞之且呈好事诸君子各乞一诗以为旧隠光华",
        "author": "赵鼎臣",
        "content": "先君昔谢事，勇退不待年。\n区中五亩宅，郭外二顷田。\n归装无一金，买书费万钱。\n余时老莱衣，方冠绝可怜。\n赐第殿东厢，弃官天北边。\n耕耘具甘旨，采掇求兰荃。\n积竹南墙下，清阴颇萧然。\n谓此可隠矣，曰余其老焉。\n人事喜龃龉，壮志诚迁延。\n身遭患难余，仕为饥冻牵。\n浮舟客江湖，仗剑临幽燕。\n儿女道路长，岁月鞍马捐。\n一与故隠别，逮此成华颠。\n传闻箨龙儿，一一长刺天。\n出处令人悲，太息夜不眠。\n同舍有孙楚，笔势何翩翩。\n未甘丞相后，不许中郎前。\n何以慰此君，丐子翰墨妍。\n持归榜吾隠，不翅青玉镌。\n异时傥过我，物色扬雄廛。\n贫家何所有，满林玉碧鲜。\n渭川已太广，淇澳空自贤。\n君看青琅玕，知我非臞仙。",
        "dynasty": "宋",
        "collection_info": null
    },
    {
        "uuid": "7b793980d687a24b2d31646c3ad1334b",
        "title": "次韵滕子济礼部考古图",
        "author": "赵鼎臣",
        "content": "苍史失古法，赤刀有遗书。\n经毁秦汉后，器追禹夏初。\n古人不吾接，有感谁与袪。\n尚怜盲左生，文字记鲁壶。\n哀哉泗水没，不復知鬼魖。\n英英华省郎，攟摭收遗余。\n异书人不识，善本手自摸。\n壁中发科斗，海底出珊瑚。\n篆籀既识职，钟鼎各应图。\n要当知百世，何止举一隅。\n似逢东里生，张华与之俱。\n谈倾河海江，下卷郑白渠。\n我老尘埃中，牒诉惨不舒。\n思陪种柳潜，愿逐耦耕沮。\n锦囊不应开，欲和聊復徐。\n颇怜平生心，用意真僻儒。\n识字恨不博，块焉无与虞。\n图书许借否，髯滕意何如。\n莫作骊龙仙，靳吝五色珠。\n鸱夷或未办，当奉酒一盂。",
        "dynasty": "宋",
        "collection_info": null
    },
    {
        "uuid": "b1262d9e20ae40b4339ed7bc2541ef4c",
        "title": "读史戏作",
        "author": "赵鼎臣",
        "content": "相如故倦游，偃蹇临邛市。\n主人敬嘉宾，供具邀车骑。\n酒酣乐未阑，跪进丝桐戏。\n勉鼓一再行，四坐皆心醉。\n潜有知音人，独会求凰意。\n倾城不待媒，半夜行云至。\n忽驾软轮车，遂抛沽酒肆。\n建节还故乡，拜爵文园吏。\n卫霍老疆埸，严朱死谋议。\n摇头唤不前，日高花裏睡。",
        "dynasty": "宋",
        "collection_info": null
    },
    {
        "uuid": "865ef3de9cc49326b547920ac6cb30e2",
        "title": "即事",
        "author": "赵鼎臣",
        "content": "昔日同门生，頍弁彯华缨。\n当年总角彦，束带扬王庭。\n故人怜我顽，千里特寄声。\n开缄亦何言，终篇歌鹿鸣。\n举手谢友人，愧君郑重情。\n鹏鷃各有适，枉寻余所轻。",
        "dynasty": "宋",
        "collection_info": null
    },
    {
        "uuid": "9ba94daacd0a447f1cc6a57a48cb3e63",
        "title": "杨时可作十诗以寄河间诗之所及非吾僚则吾友也因悉次其韵以和之又以其所以赠我者復赠时可作还字韵  其一",
        "author": "赵鼎臣",
        "content": "久伏东海滨，窃慕暴公子。\n一朝乃吾僚，幸会有如此。\n白髮裹青衫，谁要相料理。\n吾犹及老成，余音闻正始。",
        "dynasty": "宋",
        "collection_info": null
    },
    {
        "uuid": "e9095e154fa9332f3d133f05ed69a1ef",
        "title": "杨时可作十诗以寄河间诗之所及非吾僚则吾友也因悉次其韵以和之又以其所以赠我者復赠时可作还字韵  其二",
        "author": "赵鼎臣",
        "content": "仕官百僚底，文章两汉间。\n着书虽寂寞，此生那可攀。\n结交论意气，恨别阻河山。\n屡过扬雄宅，令人载酒还。",
        "dynasty": "宋",
        "collection_info": null
    },
    {
        "uuid": "d338f303e85fa3e470713f3ca8467b6f",
        "title": "杨时可作十诗以寄河间诗之所及非吾僚则吾友也因悉次其韵以和之又以其所以赠我者復赠时可作还字韵  其三",
        "author": "赵鼎臣",
        "content": "霍侯尘土中，衣破露两肘。\n一锥聊自置，四壁初何有。\n长安可得官，高门日奔走。\n问君求之欤，顾我摇其首。",
        "dynasty": "宋",
        "collection_info": null
    },
    {
        "uuid": "08aa8bf4ca311df879000cbdf44b05a4",
        "title": "杨时可作十诗以寄河间诗之所及非吾僚则吾友也因悉次其韵以和之又以其所以赠我者復赠时可作还字韵  其四",
        "author": "赵鼎臣",
        "content": "翰林门户壮，九子贤至今。\n楩楠及豫章，磊落皆成林。\n恨不徧识之，此郎倾盖深。\n傥封降胡檄，冀子披其襟。",
        "dynasty": "宋",
        "collection_info": null
    },
    {
        "uuid": "cc1ac2b55cc82f5e3242bd532823217d",
        "title": "杨时可作十诗以寄河间诗之所及非吾僚则吾友也因悉次其韵以和之又以其所以赠我者復赠时可作还字韵  其五",
        "author": "赵鼎臣",
        "content": "形骸本蘧庐，况乃妻子累。\n朝市无恬波，山林有深意。\n可怜箕山孙，骨体真不媚。\n归欤定何时，寄我招隠字。",
        "dynasty": "宋",
        "collection_info": null
    },
    {
        "uuid": "82dec7107aca9b3407129356f84bccab",
        "title": "杨时可作十诗以寄河间诗之所及非吾僚则吾友也因悉次其韵以和之又以其所以赠我者復赠时可作还字韵  其六",
        "author": "赵鼎臣",
        "content": "髯也伏盐车，乃实千里足。\n其学本孔孟，乱以佛所录。\n捕景而繫风，虽辩吾不欲。\n如髯真绝伦，恨此持论曲。",
        "dynasty": "宋",
        "collection_info": null
    },
    {
        "uuid": "58d12c327b9ef469fb7df45d20a81740",
        "title": "杨时可作十诗以寄河间诗之所及非吾僚则吾友也因悉次其韵以和之又以其所以赠我者復赠时可作还字韵  其七",
        "author": "赵鼎臣",
        "content": "词源倾江河，坐觉畎浍褊。\n王郎清如水，腹有谈天辩。\n闭置邱壑中，名誉当自显。\n而况金其声，行矣侍从选。",
        "dynasty": "宋",
        "collection_info": null
    },
    {
        "uuid": "303bf376bc067d1360afaf53ed9c4413",
        "title": "杨时可作十诗以寄河间诗之所及非吾僚则吾友也因悉次其韵以和之又以其所以赠我者復赠时可作还字韵  其八",
        "author": "赵鼎臣",
        "content": "俗儒守一编，贱目则贵耳。\n不识古人书，岂识天下士。\n君看李长吉，可但州县已。\n异时凤来仪，故自阿阁起。",
        "dynasty": "宋",
        "collection_info": null
    },
    {
        "uuid": "217482ba39fcaa3bf61b76e937a4562b",
        "title": "杨时可作十诗以寄河间诗之所及非吾僚则吾友也因悉次其韵以和之又以其所以赠我者復赠时可作还字韵  其九",
        "author": "赵鼎臣",
        "content": "济济八才子，醖藉有此郎。\n交情苦疏豁，子职甚温良。\n一为江南行，书疏颇相忘。\n媚妇乃如许，盈盈不下堂。",
        "dynasty": "宋",
        "collection_info": null
    },
    {
        "uuid": "e77ed7c00e7080025268251fcd6b306c",
        "title": "杨时可作十诗以寄河间诗之所及非吾僚则吾友也因悉次其韵以和之又以其所以赠我者復赠时可作还字韵  其一○",
        "author": "赵鼎臣",
        "content": "参军喜吏事，咄嗟能轾轩。\n短小精悍姿，使人醒睡魂。\n他年解千牛，妙绝难寄言。\n堂堂圣献肃，吾犹识诸孙。",
        "dynasty": "宋",
        "collection_info": null
    },
    {
        "uuid": "f7f345c2d82a4d8772302bd1445c17f2",
        "title": "次韵志康病起",
        "author": "赵鼎臣",
        "content": "八十用鹰扬，万里封燕颔。\n一掷遂成卢，再索仅得坎。\n命也天所司，欲言吾不敢。\n不见孙先生，有羹长不糁。\n何曾少卑之，坐是得坎窞。\n平生读书苦，求味在橄榄。\n凛然刚毅姿，身大不及胆。\n满堂进羶荤，长跪出昌歜。\n嗜好苦乖殊，持此欲谁览。\n贻我病起诗，慨叹发悲感。\n君看彼棼丝，见用即衡紞。\n得失付天公，吾属可无憾。",
        "dynasty": "宋",
        "collection_info": null
    },
    {
        "uuid": "930682a46fe47651cc67673a1a641d82",
        "title": "病目无聊因游慈云寺作诗呈诸友",
        "author": "赵鼎臣",
        "content": "造物本儿嬉，万彙同一甑。\n阴阳烧煮之，有此生老病。\n我今知命年，过二不为盛。\n此身付天公，穷达听其令。\n胡为生纤云，翳此秋月浄。\n坐令盲老翁，悲啸杂歌咏。\n医云肝乘母，交恶若周郑。\n欲知罍不耻，要在瓶毋罄。\n至言若金篦，刮膜除蔽映。\n咄哉耕田夫，所得已负乘。\n当求扬一廛，遂卜蒋三径。\n闭目存黄庭，燕坐收双胫。\n回首谢蓬莱，问路安敢更。",
        "dynasty": "宋",
        "collection_info": null
    },
    {
        "uuid": "2d826eb672d7202d90e8da4812a48b38",
        "title": "次韵杜公美赠张永锡",
        "author": "赵鼎臣",
        "content": "平生喜交游，臭味在笔墨。\n身居大梁下，家寄黄河北。\n异哉长安市，一日见双璧。\n相逢尘埃中，过眼我独识。\n从今裋褐姿，不復憔悴色。\n更復许言诗，赐也当避席。",
        "dynasty": "宋",
        "collection_info": null
    },
    {
        "uuid": "b62dfa8864785609476ae523cd5f7955",
        "title": "李汉老见过不及见以诗谢之",
        "author": "赵鼎臣",
        "content": "埋没簿领中，气结不得吐。\n官柳欲飞花，春事遽如许。\n骑马出东城，意若鸿鹄举。\n独行虽少味，自足宽靡盬。\n归来儿女曹，怪事说覶缕。\n有客适过翁，身骑五色羽。\n自非翱瀛洲，恐是翔紫府。\n云来久踌躇，鹤去迷处所。\n我老俗吏中，人物谁比数。\n頼独有故人，慰藉能伛俯。\n一臂乃失之，遇事真龃龉。\n朝来益痴绝，物色徧庭宇。\n尚寻履迹余，用意毋乃鲁。",
        "dynasty": "宋",
        "collection_info": null
    },
    {
        "uuid": "a151d26c75d4d91b6ad48e108dca4d7e",
        "title": "郡僚出塘泺唱和诗次其韵",
        "author": "赵鼎臣",
        "content": "水穷瘴海南，陆尽狼胥北。\n祖宗受之天，以为冠带国。\n维时耶律氏，好乱乐祸贼。\n夜动鼠穴中，阴计屡以默。\n廷臣请加兵，薄伐陈往则。\n尧舜仁如天，一言羣议塞。\n幽燕亦吾民，此意多不识。\n至信及豚鱼，深恩被动植。\n古来战场地，父老今力穑。\n耘夏水泱泱，穫秋禾翼翼。\n当年守边将，至今犹血食。\n乌虖战危事，胜败有失得。\n祖宗讳言兵，阴功千万亿。\n不见陂塘上，沟塍如组织。\n传闻天骄儿，颇亦知帝力。\n祖孙相付授，日夜自约勒。\n慎勿负中原，天地父母德。",
        "dynasty": "宋",
        "collection_info": null
    },
    {
        "uuid": "c9752c6cad32923eeded72f3124e82c8",
        "title": "秉之兄受代还京师余送行次甘陵雨三昼夜不止十二日乃雪平地几尺木压而折者十三四十五日既别秉之于南郭赋其事以寄王履道王时在大名",
        "author": "赵鼎臣",
        "content": "季秋霜未降，草木尚华滋。\n萧索重阳雨，黄菊共凄其。\n谓此肤寸泽，杲杲行復晞。\n那知三日霖，淫潦方在兹。\n我行既龃龉，我车遂逶迟。\n僧房耿不眠，半夜寒侵扉。\n开门怪事发，积雪满前墀。\n雨师技止此，更復出新奇。\n儿童叫踊跃，僮仆惊嗟咨。\n云此太早计，有眼省见稀。\n天公岂怪我，不乐愁何为。\n幻此千顷玉，伸我一寸眉。\n呼儿觅酒家，典衣具醇醨。\n醉中见乡社，命驾将言归。\n忽忆剡溪友，径吟招隠诗。\n嗟余兴岂尽，无因谒戴逵。",
        "dynasty": "宋",
        "collection_info": null
    },
    {
        "uuid": "03a0ab437cf0c5f6c241d3289ee3d37b",
        "title": "送李侗诱中将漕江东",
        "author": "赵鼎臣",
        "content": "颜驷老为郎，三世终不遇。\n奉春脱輓辂，暂见若平素。\n功名岂不佳，用舍真有数。\n况逢尧舜朝，士多无着处。\n赫赫金门开，燕子皆鹓鹭。\n天颜若春温，战栗心恐怖。\n奏事幸无他，求福安敢预。\n李侯衡湘来，朝谒苦未屡。\n入对明光宫，爽气回天顾。\n立持使者节，褒语宣朝路。\n自结明主知，千载实旦暮。\n富贵在子耳，江南那久住。\n努力加饭餐，稳上青云去。",
        "dynasty": "宋",
        "collection_info": null
    },
    {
        "uuid": "fb047ee633a8d5a6b08c5b948cf57483",
        "title": "送唐通叟东南铸钱通叟尝摄度支员外郎职事与之同舍累月",
        "author": "赵鼎臣",
        "content": "簿领丘山堆，胥吏鳬鹜进。\n不须持酒巵，正自得醉困。\n頼逢同舍郎，照眼珠璧润。\n堂堂质肃公，劲节森万仞。\n吾犹识诸孙，王谢有孤韵。\n时时议论余，尚作前辈峻。\n我老无町畦，出口见方寸。\n端须护疵瑕，未可失瑜瑾。\n奈何不少留，舟楫犯蛟蜃。\n山泽宝欲兴，虞衡职方振。\n想常开鸿鑪，不復费游刃。\n明年水衡钱，地应无可顿。\n策勋便封侯，朱紫安足论。\n来趋未央朝，故人应许认。\n疾走当避公，铜臭不可近。",
        "dynasty": "宋",
        "collection_info": null
    },
    {
        "uuid": "993996b657446fd172f7d02fe7349e96",
        "title": "次韵李萧远送叶少协赴官陈州",
        "author": "赵鼎臣",
        "content": "簿领动移日，尘埃纷满城。\n空令牛马走，坐见鄙吝生。\n文章虽小技，不激安能鸣。\n邂逅得之子，接语意已惊。\n谈锋苦豪放，心地实坦平。\n凛如君北斗，嘒然吾小星。\n忽闻补吏去，曾不与我评。\n长啸登扁舟，心远气甚英。\n先师仲尼父，昔尝泥此行。\n寄声陈父老，君盖何当倾。\n须知此客佳，馆谷幸少宏。\n富贵亦土苴，名声忌峥嵘。\n请谢郭子横，去矣勿觥觥。",
        "dynasty": "宋",
        "collection_info": null
    },
    {
        "uuid": "640bc6f497e62e17f9e79781f0f948c6",
        "title": "犹子奕赴官中山奇作诗送之因次其韵",
        "author": "赵鼎臣",
        "content": "人生贵天真，圭角何必露。\n骯脏世虽憎，岂弟神所许。\n嗟尔守一官，十年不改故。\n儿寒屡号朝，妻饥数啼暮。\n又随五斗米，远向千里去。\n中山貔虎屯，北鄙咽喉据。\n我昔少年游，梦景堕飞雾。\n犹思雁塔凉，尚爱石丈主。\n迨汝閒暇时，寻我经行处。\n聊因起遐想，会自有佳趣。\n此外姑置之，勿改平生度。\n功名无巧手，富贵有夷路。\n往復版筑中，时来犹举傅。",
        "dynasty": "宋",
        "collection_info": null
    },
    {
        "uuid": "94467d90f010abbf7ba55b29ba52f44a",
        "title": "犹子奇从江浙经置陈伯亨之辟八月十日登舟饯之于郊外作是诗以送之",
        "author": "赵鼎臣",
        "content": "于越本夷蛮，弄兵篁竹中。\n吏士懦不武，未尝更战攻。\n私忧顾妻子，闻贼内已讧。\n咄哉林武将，一旦先望风。\n遂令六州民，老稚遭闵凶。\n天子怒赫然，王师出罴熊。\n聊弹一指端，电灭纷已空。\n疮痍今尚新，噍食若未充。\n如更大病余，护视须良工。\n平生陈太邱，经济蟠心胸。\n久持四方节，未食千户封。\n功名真有时，仓卒果奋庸。\n嗷嗷百万家，頼此白头翁。\n汝今从其招，绿水依芙蓉。\n勿以贱自嫌，王事当匪躬。\n江湖日已清，公归列夔龙。\n行持酒一篘，迎汝国门东。",
        "dynasty": "宋",
        "collection_info": null
    },
    {
        "uuid": "c33d991f696cd22040a39cab499673dc",
        "title": "送林德祖致政归吴中",
        "author": "赵鼎臣",
        "content": "士论常苦高，出语讥古人。\n至其取与间，未足了一身。\n官爵细事尔，臭腐实与邻。\n奈何夸者徒，薄暮犹逡巡。\n平日相语此，反覆甚谆谆。\n顿输一着先，夫子固绝伦。\n乞身夜上书，妻子不暇询。\n翩然东南去，笑别平生亲。\n江山已在眼，邱壑俄生春。\n聊须震泽水，洗此京洛尘。\n萧条西湖上，处士迹已陈。\n夫子今继之，凛然两逸民。\n疏公不足高，贺老不足珍。\n他年仙骨换，坐嘆倾盖新。\n期我吴市门，復见梅子真。",
        "dynasty": "宋",
        "collection_info": null
    },
    {
        "uuid": "dee79de54bfa988a4a0c484032016750",
        "title": "崔德符作湖园诗以寄邢子强次韵",
        "author": "赵鼎臣",
        "content": "吏道如棼丝，坐觉意味少。\n我岂无一箪，当食自不饱。\n邂逅崔子真，霜林挺孤篠。\n十日九闭门，想见独倾倒。\n悠悠四十年，识君恨不早。\n晤言曾几何，告别惊草草。\n昨枉湖上作，盛赞池亭好。\n平生邢子才，投分纻与缟。\n政当乐濠鱼，定不惊鸥鸟。\n解榻念君来，此意不待晓。\n似闻百花洲，一雨浄如扫。",
        "dynasty": "宋",
        "collection_info": null
    },
    {
        "uuid": "c7c66f967c12b646a3dbdab7af81b019",
        "title": "次韵陈修仲题会稽宋尉澄晖亭",
        "author": "赵鼎臣",
        "content": "鑑湖绕君家，近在门前路。\n置亭昔未善，对面无觅处。\n胜地天所储，造物费陶铸。\n惟昔居者谁，熟视不知措。\n会逢赏心人，卓荦见深度。\n疏朗引湖山，豁达去屏户。\n开轩明月来，解榻清风驻。\n初无结驷劳，怪此咄嗟具。\n更得黄绢词，当烦神物护。",
        "dynasty": "宋",
        "collection_info": null
    },
    {
        "uuid": "28e66d6e3c7fe5f824261c2a31c66581",
        "title": "乙未寒食前一日陪姚季一吴和甫登崇德寺阁赋诗以驾言出游以写我忧为韵分得我出二字  其一",
        "author": "赵鼎臣",
        "content": "东风日夜狂，草木困掀簸。\n墙角数枝红，春事亦到我。\n平生喜追游，虽老意尚颇。\n况逢两飞黄，共欲参蹇跛。\n喟余麋鹿姿，章服强包裹。\n出门天宇宽，自视觉磊砢。\n士峻则少通，务达乃多可。\n悠悠何必然，所得盖么么。\n不如全其天，旷荡出缰锁。\n东皋幸可耕，太息愿未果。",
        "dynasty": "宋",
        "collection_info": null
    },
    {
        "uuid": "8bb1363d6a30340b46b6b5ed2aa6918c",
        "title": "乙未寒食前一日陪姚季一吴和甫登崇德寺阁赋诗以驾言出游以写我忧为韵分得我出二字  其二",
        "author": "赵鼎臣",
        "content": "高阁切浮云，仰观势嵂崒。\n兴来偶攀跻，意若凌超忽。\n壮哉洛阳都，宫殿耸突兀。\n城中十万家，古来豪侠窟。\n楼观何轩昂，花竹争炳蔚。\n澹澹烟霭间，俯见孤鸟没。\n缅怀中令君，节钺耀衮韨。\n镇守极膏腴，割剥到肌骨。\n黄金不却老，晚节顾佞佛。\n陂陀何为者，岁久尚奇崛。\n空令吾党士，登践许仓卒。\n踌躇不忍归，待得星斗出。",
        "dynasty": "宋",
        "collection_info": null
    },
    {
        "uuid": "8d12ec150f406328f563a7095cf80995",
        "title": "五月十八日陪同舍诸友游慈云寺",
        "author": "赵鼎臣",
        "content": "室如蜗牛庐，气若炊饭甑。\n身无六尺长，当午意已病。\n今朝忽破颜，伙此佛宇盛。\n长廊引雄风，爽气回秋令。\n老僧喜客来，簟竹铺绿浄。\n书生苦易足，妙兴发觞咏。\n枯棋响雷雹，新唱杂雅郑。\n放怀百念空，纵饮双瓶罄。\n我衰本蒹葭，玉树纷照映。\n忽惊涉瀛洲，骤喜陪鹤乘。\n日昳尚踌躇，欲去不忍径。\n归来掩关卧，汗雨復流胫。\n赐沐幸许休，命驾何妨更。",
        "dynasty": "宋",
        "collection_info": null
    },
    {
        "uuid": "53e4c411ea283860cbde9fc7d3abc50d",
        "title": "八月二十日晚凉可喜秋思浩然乘兴独游至崇宁寺谒须上人表以次元闻而造焉既归而作是诗",
        "author": "赵鼎臣",
        "content": "秋风日已佳，今我何不乐。\n出门念所之，兴至不待约。\n言乘独往愿，偶信登山脚。\n道人心似灰，白首无住着。\n经旬不下堂，为我蹑芒屩。\n茶瓶既徐进，涧水亦屡酌。\n谈从青山远，思与孤云薄。\n俯观市上人，扰扰何纷泊。\n向来簿领中，岂復知寥廓。\n两侯天下士，皎若云间鹤。\n肯作哙等伍，此意真不恶。\n少年悦纷华，寒士守寂寞。\n譬如冰与炭，志亦言其各。\n请为东土游，一继支许作。",
        "dynasty": "宋",
        "collection_info": null
    },
    {
        "uuid": "ad32541613d5645ad20f7ca4f72ef443",
        "title": "二十日发都门二十三日次颍昌过故府张几仲旧居",
        "author": "赵鼎臣",
        "content": "入门见华屋，怆然伤我神。\n堂堂想平生，英气犹逼人。\n园花与槛竹，种植手自亲。\n爱之不忍触，欲去辄逡巡。\n缅怀大观初，幕府参下宾。\n前驱列貔虎，后乘邀徐陈。\n纵猎辕门晓，赋诗瀛台春。\n何曾有天骄，安若儿女驯。\n至今帐下吏，往往驱朱轮。\n凄凉十年内，梓树忽轮囷。\n惟余一书记，白首走埃尘。\n猥忝刺史符，愧彼吏与民。\n公门那敢辱，往戒犹书绅。",
        "dynasty": "宋",
        "collection_info": null
    },
    {
        "uuid": "57df9c254e17651b056db2c0d4bdade7",
        "title": "发颍昌留别韩次律苏叔党",
        "author": "赵鼎臣",
        "content": "行迈日久远，亲旧日已疏。\n眼中惟牙官，从我走道途。\n俗状谁使汝，渐赤由近朱。\n颍川多名士，古来豪侠区。\n历代愧不能，叩门韩与苏。\n酌我瓮头春，舞我闺中姝。\n清言发谈笑，嘲戏颇不无。\n使我面辄阔，自忘官职粗。\n斐然欲从之，文字相与娱。\n我行未渠央，欲驾復踌躇。\n人生如寄耳，聚散安可图。\n区区惜别离，此志乃非夫。\n临风但相思，有使即寄书。",
        "dynasty": "宋",
        "collection_info": null
    },
    {
        "uuid": "a4d4c588ce8df4d16b1aa10c221dc4e6",
        "title": "九月八日晓起绝粮舟中读书",
        "author": "赵鼎臣",
        "content": "饥肠彻夜鸣，梦乱不能好。\n口腹故累余，勉起不待晓。\n贫家无宿粮，庖厨凈如扫。\n力耕可得食，此计真不早。\n居然怀抱恶，坐使百忧绕。\n聊復读我书，百家观浩渺。\n古人骨已朽，漫烂列华藻。\n其言忽起予，一览意自了。\n飒然惊短鬓，怒立何草草。\n壮心激衰懦，豪气变枯槁。\n捧腹故便便，不食今自饱。\n方知道义力，非但文章巧。\n吾命岂真穷，吾书可长保。\n从今復何事，读诵以终老。\n不须哀王孙，为谢淮阴妪。",
        "dynasty": "宋",
        "collection_info": null
    },
    {
        "uuid": "86233355e29d180b30718444034e22e4",
        "title": "夜行见怀",
        "author": "赵鼎臣",
        "content": "家无儋石储，日费千钟饮。\n避谤醉为乡，嗜眠书作枕。\n忘机鸟已驯，有道鱼不淰。\n栖迟天一涯，浪漫岁三稔。\n日月渐悠悠，肺肠空凛凛。\n平生师孔孟，夙昔陋颜沈。\n膺门感恩义，哙等荷题品。\n报德力未能，量己事已审。\n新诗辱雕镌，浩嘆忘食寝。\n但愿酒不空，何事文如锦。",
        "dynasty": "宋",
        "collection_info": null
    },
    {
        "uuid": "aca71c2aa2cfc63233fe8169a9b4f52b",
        "title": "赠翟二淳老",
        "author": "赵鼎臣",
        "content": "去乡今几时，未易诘晦朔。\n但闻苇溪头，稚柳皆把握。\n老岂私我哉，浸润不顿觉。\n揽镜忽悟渠，鬓雪颇斑駮。\n喜闻贵人来，文字得商搉。\n故人五十满，髮黑面丹渥。\n乃知出处间，相去如许邈。\n新诗愈豪放，谈笑出飞雹。\n留之不肯住，告别意苦确。\n嗟我独何愚，斗米尚俛啄。\n诗书久遗忘，志气日龌龊。\n讵堪剸剧繁，所愿斸硗埆。\n归田不须谋，老圃安用学。\n东皋会相从，共醉村酒浊。",
        "dynasty": "宋",
        "collection_info": null
    },
    {
        "uuid": "c80b28e0108dc58b5db385cba80e40e9",
        "title": "次韵李祖武道中见寄",
        "author": "赵鼎臣",
        "content": "江南绿水幕，塞北黄金台。\n方当汉道隆，威灵畅九垓。\n从军岂不乐，顾我非其才。\n十年尘土中，满胸贮黄埃。\n主人恩义重，弹剑思一来。\n居官自忝冒，揣分岂邅徊。\n免识翰林孙，一见青眼开。\n不许执手版，便容持酒杯。\n题诗远寄我，欲及未开梅。\n北枝寒已甚，正待使君回。",
        "dynasty": "宋",
        "collection_info": null
    },
    {
        "uuid": "489a15057f2b7594d9d1bed5d3cfc3c6",
        "title": "方时敏以茶饷李萧远因作诗止茶其弟元若允迪闻之谓茶不可止和其诗復以茶二餠寄其兄三子皆余所善也时敏既止茶不当復受允迪之饷而萧远巍然亦不得以独飨也故次其韵以请二子",
        "author": "赵鼎臣",
        "content": "得士一夔足，我独交两方。\n腹有书五车，家无钱一囊。\n人皆不堪忧，愠色渠未尝。\n大冯河梁上，正作龟头藏。\n西山挹爽气，北窗傲羲皇。\n对茗不肯饮，醉倒温柔乡。\n泮宫有臞仙，野鹤姿昂昂。\n少年苦书淫，壮岁惟诗昌。\n平生重取与，一介分毫芒。\n受贶独不辞，大啜意甚长。\n我本田间人，虽老尚木强。\n边韶请割席，陆羽愿升堂。\n破铛杂姜盐，煎煮我所当。\n丐子龙凤骨，浇我藜藿肠。",
        "dynasty": "宋",
        "collection_info": null
    },
    {
        "uuid": "6742eb01fec98880fdb10778b3e5a487",
        "title": "既和时敏止茶诗矣而允迪所饷犹未及请再次韵求之",
        "author": "赵鼎臣",
        "content": "钩绳异曲直，凿枘殊圆方。\n蛤死不脱殻，锥颖要出囊。\n风蛇互矜怜，蚌鹬相探尝。\n纷然天壤间，巨细靡不藏。\n孰能使之齐，贤哉我未皇。\n付之将毋同，蛮貊犹故乡。\n方生天马驹，头作千里昂。\n平生刚褊心，立朝慕周昌。\n置之岯山下，所用乃针芒。\n苦憎茶扰人，能妨春梦长。\n季也谓不然，辨理殊坚强。\n我欲两可之，笙磬同一堂。\n楚人固失矣，齐论亦岂当。\n请归亡是翁，文字搜枯肠。",
        "dynasty": "宋",
        "collection_info": null
    },
    {
        "uuid": "cacfb47fc3fac8a998c583fdd6f4b60c",
        "title": "允迪和诗吝茶弗出而约以棋取之再次韵",
        "author": "赵鼎臣",
        "content": "仙人烂柯山，坐隠多奇方。\n我昔梦见之，正争紫罗囊。\n岂独寸筦窥，固已一脔尝。\n至今不语妙，了了皆中藏。\n陋哉王积薪，亦復干帝皇。\n远矣羊玄保，恨不同闾乡。\n谁与子方子，忽作斗鸡昂。\n居然镗其鼓，甚矣子之昌。\n吾师乃庖丁，未尝婴刃芒。\n遥知吾髮短，不必终缨长。\n明朝受敌降，筑坛千步强。\n沙溪委道周，北苑陈中堂。\n想復闻我言，怒欲奋臂当。\n竟无百胜策，空有九回肠。",
        "dynasty": "宋",
        "collection_info": null
    },
    {
        "uuid": "2c9462ee1c750f7f228041a0281ef692",
        "title": "余以双鸡饷彭子发初不知其皆雌也既而易之其谬如前子发有诗因次其韵",
        "author": "赵鼎臣",
        "content": "家贫苦厌鸡，粱稻费畜养。\n群居颇狼籍，庶类日崇长。\n持以赠东家，料择增卤莽。\n经旬默不鸣，先生为拊掌。\n马也牝而骊，达士有遗相。\n望之似木鸡，何尝微技痒。\n当令守其雌，不必厉清吭。\n开笼郑女双，对舞江妃两。\n索我于形骸，见为无乃爽。\n聊復相解颐，风来闻笑响。",
        "dynasty": "宋",
        "collection_info": null
    },
    {
        "uuid": "5e2270f13407e0ccacb2bb2f87b3c5d1",
        "title": "中秋夜杨时可与狄端叔载酒见过月下联句",
        "author": "赵鼎臣",
        "content": "月固不可得，客亦未易逢。\n相看且一笑，剧饮须千钟。\n石交事绮语，辩口如剑锋。\n血指遇巧匠，青蒿倚长松。\n平生所欣慕，今夕获从容。\n我出元白后，敢蹑李杜踪。\n竞夸词激烈，已觉醉蒙茸。\n虚文矜画虎，利口极雕龙。\n谁能望尘拜，初不希侯封。\n云披蟾影白，露浥桂香浓。\n河汉淡无色，乌鹊迷所从。\n要为青女约，从使蜚廉攻。\n渡河天女懒，捣药玉兔慵。\n秋凝霜悒悒，晴解云重重。\n论功有词客，误晓惊惰农。\n兴从庾亮发，景为仲宣供。\n夜气凄以冷，斗杓横復纵。\n文章余所短，翰墨子之丰。\n酒渴思朝汲，肠饥闻夜舂。\n宁尽杯中蚁，勿听床下蛩。\n思涩惭追骥，篇成类采葑。\n我眠君且去，莫待鼓冬冬。",
        "dynasty": "宋",
        "collection_info": null
    },
    {
        "uuid": "a379335e1fcecee178ba1199604ba9db",
        "title": "嘲春诗",
        "author": "赵鼎臣",
        "content": "天公是春父，后土是春母。\n风雨作春媒，桃李为春妇。\n桃李嫁春来几时，春工不肯使人知。\n昨夜小桃微破萼，漏泄春情春不觉。",
        "dynasty": "宋",
        "collection_info": null
    },
    {
        "uuid": "47577339a97a2f1e39cf4071e0b729f9",
        "title": "骑立山祷雨",
        "author": "赵鼎臣",
        "content": "秦头东衔楚尾及，奠方作镇神灵集。\n他山迤逦尽徒趋，中有一峰长骑立。\n雨旸吁嗟走祠下，神往救之如跃马。\n深中百丈寒潭底，爵名上公地千里。",
        "dynasty": "宋",
        "collection_info": null
    },
    {
        "uuid": "989a8dd5faaa821d435026aadfaca6b2",
        "title": "次韵何德之喜雪",
        "author": "赵鼎臣",
        "content": "北风半夜轩昂变，倒泻天河飞似霰。\n初惊弱质柔于冰，稍意澄江浄如练。\n心知消息到杯盘，坐觉精神生笔砚。\n晓来竹下失青莎，鹄立细长三四片。\n似欺赵子躯六尺，欲恼何郎书万卷。\n诗泉要子涌三峡，酒路许吾通一线。\n可怜顷刻纵如花，不奈消流终怯晛。\n经尝凛冽合增嫌，爱惜为余犹眷恋。\n画莎江上真已奇，歌曲郢中殊不倦。\n自惭追琢费巧心，欲为不托嗟无麵。",
        "dynasty": "宋",
        "collection_info": null
    },
    {
        "uuid": "87bc75c953fe77a08f5f4691cf85ef67",
        "title": "再次韵",
        "author": "赵鼎臣",
        "content": "何郎文章鲁之变，句落毫端纷玉霰。\n夜长乘雪出诗轴，十里银光摇素练。\n西山作笔锋已秃，东海凝冰盖其砚。\n欲搜月兔出三窟，肯比昆瑶夸一片。\n梁园词赋不收拾，散落人间今几卷。\n应怜我穷被雪压，冷屋号寒命如线。\n故将佳句发阳春，昔也瀌瀌今睹晛。\n白头嗜酒尚书郎，日给二升心所恋。\n不愁家作四壁空，每得新诗便忘倦。\n啼饥更自有痴儿，妄想朝来天雨麵。",
        "dynasty": "宋",
        "collection_info": null
    },
    {
        "uuid": "d8e047555fd60da6cf033b9b7a0f2683",
        "title": "宋京宏甫见和再次韵",
        "author": "赵鼎臣",
        "content": "水花浮空出奇变，散者为霙圆者霰。\n天翁大是富家翁，细碎剪云亲染练。\n山阴晓起右军泣，不见墨池安得砚。\n从来缘水不充饥，此日正堪批作片。\n书生冷淡恶生活，忍冻悲吟诗满卷。\n不知北里富熏天，舞袖对花裁圈线。\n红炉炽炭坐生春，本不畏寒那忆晛。\n兰台赋风不赋雪，好色岂殊蜂蝶恋。\n不如诸孙艺且贤，蜀烹啖客初无倦。\n诸公速辩欲忘归，尽磨东庄千斛麵。",
        "dynasty": "宋",
        "collection_info": null
    },
    {
        "uuid": "f5bce69663ba5ce294ef40fb66b546ca",
        "title": "十一月十七日大雪昼夜不止平地盈数尺十九日雪中与时可载酒相率出郊谒子庄因登爽亭临轩纵饮四望浩然澒洞一色真奇胜也孙志康畏寒不出已而有诗因次其韵",
        "author": "赵鼎臣",
        "content": "小阁仅堪容一席，西望诸山天咫尺。\n兴来踏雪共登临，径醉何曾论斗石。\n风前少皞陈堂堂，万骑衔枚替戾冈。\n倾河倒汉天上落，蓝宝荆珍尽捲将。\n海边属国寒到骨，帘裏寿阳花满房。\n恨君闭户不好奇，三人醉倒君不知。\n须怜暖律易消铄，行见芳洲生杜若。\n肯捐冻死求一适，聊畏思归老庄舄。",
        "dynasty": "宋",
        "collection_info": null
    },
    {
        "uuid": "3dd62a1f37e5c1af99f6d961b339d8f8",
        "title": "洪谷值大风宿避贤驿诗",
        "author": "赵鼎臣",
        "content": "客行到处可独宿，秋夜已长聊晏眠。\n北风吹灯最无味，明月照户真可怜。\n儿女渐有婚嫁逼，富贵久无名利牵。\n欲归不决坐此耳，展转悲歌一怅然。",
        "dynasty": "宋",
        "collection_info": null
    },
    {
        "uuid": "5952d53c5aea891a07d8d5bbfc453fee",
        "title": "重阳前数日夜坐不寐偶思江南塞北旧游作诗呈志康诸友",
        "author": "赵鼎臣",
        "content": "昔在江东作重九，斩新凉气生杯酒。\n右军有宅山最高，岁岁与客登其首。\n菊花弄蘂天未霜，吴儿琵琶能断肠。\n半天语笑中夜裏，山下人家惊走藏。\n禹穴探书无所得，笑指燕然疑可勒。\n燕南新筑黄金台，乃復招我何为哉。\n五年醉倒南楼上，楼上黄花无处放。\n将军喜气自生春，尽释风霜作和畅。\n美人低按小秦筝，坐中劝酒一再行。\n风前孟嘉帽欲落，席上孙郎句已成。\n一生散诞无羁束，到处容容尸斗禄。\n况復今年值众贤，珠玉在侧真可怜。\n重阳更欲登高去，莫遣风流减去年。",
        "dynasty": "宋",
        "collection_info": null
    },
    {
        "uuid": "e70d722d54485108d7bff85c411b4908",
        "title": "子庄出猎仆不与闻志康有诗次其韵",
        "author": "赵鼎臣",
        "content": "岁穷于冬春未涉，雪入田中余润接。\n鹰鹯欲击胆方张，狐兔正肥心已怯。\n忽呼小队试周旋，直并西山穷射猎。\n将军约束金鼓震，令尹指麾豺虎慑。\n平原浅草阵横斜，后劲中权旗晔晔。\n林空肯使逸禽飞，泽竭不烦追骑蹑。\n正堪大嚼出馋涎，安用千金酬笑靥。\n风毛漠漠任教吹，雨血纷纷谁所喋。\n不容杜曲随李广，顾肯桑间问灵辄。\n庙谟不战方两阶，边尘已静休三捷。\n酩酊如余乃醉仙，雄豪似子真儒侠。\n明朝得隽傥相过，买酒尚堪吾倒箧。",
        "dynasty": "宋",
        "collection_info": null
    },
    {
        "uuid": "7d6f6746101b8e26fc4f438f01d17d75",
        "title": "子庄猎于近郊志康闻之盛赞如皋之举且督分鲜之饷再以诗往而子庄不报夫践霜雪跨陵谷以从禽荒之游乐则乐矣然未必贤伉俪之所喜也不然鲜胡为而不至哉故余再次来韵以索其情",
        "author": "赵鼎臣",
        "content": "爱君谈兵如赵涉，往与西人锋刃接。\n尊前或诋次公狂，市上颇疑韩信怯。\n忽然结束变轩昂，驽马自驱千骑猎。\n狐狸博硕正吾须，鸟雀细微谁女慑。\n风驰白羽欻惊飞，火点红旗时一晔。\n将叔无狃戒其伤，君足正应防妇蹑。\n千金之子不垂堂，坐使颦眉羞美靥。\n径当去剑释皮冠，腥血淋漓休使喋。\n贤如孟光不与谋，搏兽于原毋乃辄。\n闻君三日静思愆，谢过莫如吾计捷。\n熊膰兔首速分张，好客庶几闾里侠。\n归家一笑定卿卿，止猎之书犹满箧。",
        "dynasty": "宋",
        "collection_info": null
    },
    {
        "uuid": "9a0bd2749114411bb7e7a57da3862e30",
        "title": "再次前韵戏志康",
        "author": "赵鼎臣",
        "content": "贾侯少日规原涉，酒徒剑客交相接。\n官成忽绾县令章，文墨能令豪士怯。\n满庭牒诉若沈迷，过眼诗书聊领猎。\n发狂正尔不能堪，大叫赫然胥吏慑。\n西城晓出颇匆匆，日射围场光有晔。\n鹿伤鹤膝畏鵰盘，兔中鹘拳愁犬蹑。\n获多意解始开颜，暗觉微涡生两靥。\n逡巡下令释前禽，尚恐流殷人竞喋。\n不知谁忽遣君知，佐饔而尝心颇辄。\n新诗不减子虚篇，喜意似书城濮捷。\n更因乞肉苦讥嘲，句险词夸终类侠。\n莫瞋令尹少须之，报聘已装珠一箧。",
        "dynasty": "宋",
        "collection_info": null
    },
    {
        "uuid": "1b80f4c1a9c2ae91be8a3eb8a17f13c6",
        "title": "余数与同舍唱和而何亨老独否耿伯顺以诗挑之因次其韵",
        "author": "赵鼎臣",
        "content": "巧匠未尝夸所能，解衣槃薄初不惊。\n纷纷众史争舐笔，我独以此全其名。\n坎其击鼓瓦釜闹，黄钟大吕元希声。\n扬雄有口吃不语，长安小儿心欲轻。\n一朝胸中吐白凤，至今千载犹仪刑。\n颇疑将军固多许，衔枚十万藏奇兵。\n可怜吾党有壮士，疾斗不暇金鼓鸣。\n寄声大耿莫仓猝，火急防渠夜斫营。",
        "dynasty": "宋",
        "collection_info": null
    },
    {
        "uuid": "139451c7d4767177bdfa72bbf1e81c97",
        "title": "次韵志康赠武得之得之余同年也",
        "author": "赵鼎臣",
        "content": "昔年曾伴南鹏击，借我扶摇多少力。\n君虽进寸我退尺，安得扬扬好颜色。\n忽然相逢不相识，怪我摧颓凋羽翮。\n念君家亦仍四壁，谁信怀中有垂棘。\n天寒雪冻行不息，相属一杯空感激。",
        "dynasty": "宋",
        "collection_info": null
    },
    {
        "uuid": "8d6c422e71fc175e3468929df5c1b249",
        "title": "梅花下置酒送潘廷立学正赴官京师因寄博士王尧明监簿刘仲忱",
        "author": "赵鼎臣",
        "content": "卧龙山下梅花发，举杯半夜邀明月。\n自从却棹酒船回，一十五年如电掣。\n相逢忽在百花洲，玉骨冰姿愈奇绝。\n粲然顾我低欲笑，敛袵对之那忍折。\n应怜我老遽如许，鬓髮摧秃牙齿缺。\n对花不饮可奈何，急唤潘郎相暖热。\n潘郎趣召许朝天，昨日见之今日别。\n莫嫌韩愈困虀盐，会有王良收汗血。\n同僚满屋多豪杰，仓卒立谈难尽说。\n请于主簿觅于思，博士龙头如玉雪。\n故人傥问我何如，正被梅花恼不彻。",
        "dynasty": "宋",
        "collection_info": null
    },
    {
        "uuid": "090df2eaf1828282aa823490747bc448",
        "title": "均文屡约相过近得书辄迁延偶读予梅花诗次韵以趣北辕之约",
        "author": "赵鼎臣",
        "content": "江南仲御才英发，身佩琼琚冠宝月。\n骅骝未肯就缰衔，乍蹋天街频啮掣。\n忽然醉裏谪三湘，顿觉新诗愈超绝。\n人疑夫子不堪忧，豪气壮心当少折。\n不知世故转磨礲，凛凛太阿初不缺。\n归逢北客笑无言，但道湖南苦秋热。\n许来过我已三书，欲对清樽话离别。\n可怜杨叶漫飞烟，坐嘆榴花空点血。\n平生一诺季将军，邂逅相逢应有说。\n颇闻列屋尽蛾眉，自教绕梁歌郢雪。\n君能辄暇暂来无，莫待新声都按彻。",
        "dynasty": "宋",
        "collection_info": null
    },
    {
        "uuid": "25baba794e1b077f52cd0b5a4af06bc3",
        "title": "蔡兴兵曹谢曾秀才见和梅花诗復此韵为谢",
        "author": "赵鼎臣",
        "content": "诗如病疥歇復发，最忌春花与秋月。\n袖中缩手苦禁之，技痒不堪时一掣。\n雕肝琢肾神何苦，故令眼乱心愁绝。\n我生酒外百无能，病不持杯被磨折。\n暗香浮动正黄昏，独坐悲歌唾壶缺。\n粗官岂合赋梅花，冷撰不惭中允热。\n更烦属和骋妍词，句怯虽殊才调别。\n见轮学斲三十年，十指淋漓漫流血。\n忽逢匠扁过吾前，心悟微言口难说。\n冥搜角逐遂经旬，不觉纷纷堕香雪。\n尚堪火急醉其旁，卜夜直须令晓彻。",
        "dynasty": "宋",
        "collection_info": null
    },
    {
        "uuid": "19973041e2e3c2d37ebc16692ffca7e5",
        "title": "读李生诗爱而有作",
        "author": "赵鼎臣",
        "content": "少年似是贾才子，作语便如欧少师。\n后生可畏吾老矣，下笔有神君勉之。\n崩崖破壑水浩渺，坏衔掣辔驹权奇。\n徐徐势定识归处，要以古人为矩规。",
        "dynasty": "宋",
        "collection_info": null
    },
    {
        "uuid": "9ec7a5c9785c4e3b4143af91295650fd",
        "title": "次韵朱琳天球",
        "author": "赵鼎臣",
        "content": "问君着鞭胡不忙，天子正欲兴明堂。\n不应止作燕雀伍，何苦不追鹓鹭行。\n请缨未欲事南粤，献赋且可夸长杨。\n奈何听讼独辛苦，日与鳬鹤分短长。",
        "dynasty": "宋",
        "collection_info": null
    },
    {
        "uuid": "c2e9b1e1b4d6ab5caed97f926c830e05",
        "title": "戏杨丞许尉",
        "author": "赵鼎臣",
        "content": "杨侯作书倚庭柱，不觉震雷掀屋去。\n许侯一盏便醺酣，遮莫王公也箕踞。\n两君落魄不堪闻，愁杀当年郑广文。\n看却聋丞并酒尉，何曾敢说故将军。",
        "dynasty": "宋",
        "collection_info": null
    },
    {
        "uuid": "fe3f8612f1ff5bc2ce5a3dc236e663f6",
        "title": "河间令尹",
        "author": "赵鼎臣",
        "content": "东家载豆如山岳，西舍割禾无处着。\n父老欢呼南陌头，打鼓吹箫相燕乐。\n今年不復似常年，斗米都无百十钱。\n新来长官政及我，夜无吠犬人得眠。\n公家力役会不免，常苦里胥相扰乱。\n里胥不出今几时，我自输官不须叹。\n秋风袅袅乐无涯，枣有实兮菊有花。\n闻道长官作生日，相呼父老来排衙。\n排衙奉上一杯酒，再拜长官千万寿。\n三年替去不须臾，聊与斯民为父母。",
        "dynasty": "宋",
        "collection_info": null
    },
    {
        "uuid": "c6a261d8aee129a57ea69eacb6b56d18",
        "title": "永锡生日以诗寿之",
        "author": "赵鼎臣",
        "content": "酌君以御府黄封之酒，泛君以江南白玉之巵。\n祝君以岁寒后凋之寿，颂君以鲐背难老之词。\n十年闻名不相识，一日倾盖无復疑。\n文如锦绣可贵重，行似金玉无瑕疵。\n诏书求贤意不浅，严徐贾马争推荐。\n大虫老鼠本殊科，李耳韩非偶同传。\n看君此举不匆匆，白日青霄意气中。\n上方未赐尚书履，乌府先骑御史骢。\n我当报罢归可必，却向军中弄刀笔。\n今朝判得一醉无，请办黄封作生日。",
        "dynasty": "宋",
        "collection_info": null
    },
    {
        "uuid": "e5552056a4fef0919306f1073b7a97ae",
        "title": "昔官会稽故侍讲吕公原明丈请以其孙揆中者娶余之长女既受币矣无何揆中与余女未成婚而俱卒济阴簿本中则揆中之弟也近于同舍林德祖处见其所与石子植唱和诗子植又余太学之旧僚也故次其韵因寄吕兼以简石且请德祖同赋",
        "author": "赵鼎臣",
        "content": "我昔江湖百忧集，侍讲寄书犹墨湿。\n婚姻竟作覆手空，日月真如跳丸急。\n哀哉大耿已川逝，秀矣小冯今玉立。\n词源江海浩奔茫，句法风骚森出入。\n石郎与我金石交，每怀见君嗟靡及。\n种桑自比侯千户，力田不愿爵一级。\n颇闻杖屦约招携，应许蓬茅助营葺。\n欲讨明珠救子饥，老矣安能发鲛泣。",
        "dynasty": "宋",
        "collection_info": null
    },
    {
        "uuid": "18f01502f2775f5b198eb7608f8a30fe",
        "title": "栾弃奇育皆赋集字韵诗再次其韵示之",
        "author": "赵鼎臣",
        "content": "我家不减乌衣集，何曾以沫空相湿。\n父兄共有清白传，家世不于名利急。\n稍侵老景何足道，粗喜汝曹皆有立。\n天路峥嵘在一飞，承明翕习期三入。\n乘时便可功业建，发策岂为科第及。\n连珠合璧竞名声，九棘三槐争品级。\n金门他日看汝游，竹隠何年助吾葺。\n男儿志气要轩昂，肯作楚囚相对泣。",
        "dynasty": "宋",
        "collection_info": null
    },
    {
        "uuid": "f3171d91e99b43974711b530ab0e11d1",
        "title": "送外兄张会之",
        "author": "赵鼎臣",
        "content": "我见舅氏如母存，舅氏之子吾弟昆。\n昔年儿童今白髮，旧事岂復能追论。\n乌乎外家久零落，无復驷马乘朱轩。\n诸甥独我偶未死，投老得郡西南奔。\n故乡隔远亲旧少，忽骑款段呼我门。\n相逢握手问存殁，流泪欲哭声復吞。\n颇闻二顷皆负郭，力田自可供晨昏。\n儿婚女嫁都已了，翁妪屡醉茅柴浑。\n人生如此万事足，便可送老三家村。\n我行四方走万里，十亩未有桑麻园。\n欲置一锥无着处，儒冠误我知何言。\n买牛卖剑计已决，家有竹隠堪负暄。\n兄能远来復过我，当酿白酒烹鸡豚。",
        "dynasty": "宋",
        "collection_info": null
    },
    {
        "uuid": "1997e675e5f5cb0daee191c8a2a046f6",
        "title": "送张才元大临归高阳兼寄杨霍",
        "author": "赵鼎臣",
        "content": "少年公子麒麟种，使者选之来入贡。\n文章到处是青钱，谈笑有时飞白凤。\n留连太学滞远业，叹息南陵发归梦。\n黄河一苇浩将往，太行诸山森欲动。\n上堂嘉庆拜庭闱，入户埙篪迎伯仲。\n幕中济济尽应刘，笔下翩翩皆屈宋。\n四者能并盖已难，一尊可饮何妨痛。\n老夫久客兴愈阑，公子远行情所重。\n为见应刘借问看，惟有月明千里共。",
        "dynasty": "宋",
        "collection_info": null
    },
    {
        "uuid": "f75259dcb56530e5b877189272fb432e",
        "title": "送许少尹",
        "author": "赵鼎臣",
        "content": "春风无情自作恶，桃花杏花总零落。\n欲往城西看海棠，黄尘障天无住着。\n城西有客不可留，我挽其衣一颔头。\n梦魂夜夜绕吴越，便思飞到江南州。\n满堂故人色欲动，竞把酒杯相郑重。\n请君一醉不须辞，尚有残春堪断送。",
        "dynasty": "宋",
        "collection_info": null
    },
    {
        "uuid": "58f005973a9a4d76c65bd8e38a6ff229",
        "title": "忆昔行送彭子发",
        "author": "赵鼎臣",
        "content": "忆昔黄粱炊未熟，太学七人同日逐。\n先生不免弟子嘲，胯下颇遭年少辱。\n古人高谊今则亡，惟有彭公色慨慷。\n皇华已建使者节，青眼尚看同舍郎。\n三年牢落江湖上，頼有故人相倚傍。\n我穷凡鬼辄累公，公復参差我何望。\n世间荣辱何纷纷，覆手为雨翻手云。\n请将得失问北叟，敢以喜愠观子文。\n满斟滑盏如船大，举酒属公公且坐。\n看公骨相合封侯，今日入朝明日贺。",
        "dynasty": "宋",
        "collection_info": null
    },
    {
        "uuid": "43be3faf8a59d9f73105e314405d1aa8",
        "title": "送同年王粹公受代还朝",
        "author": "赵鼎臣",
        "content": "昔年讲学城南馆，君余二十我方冠。\n读书兀兀敝精神，刺口纷纷谈治乱。\n集英赐第偶追随，慈孝题名容齿间。\n欲将步武踵夔龙，肯以功名论管晏。\n一时意气若风狂，二纪光阴如梦幻。\n青眼全稀苦贱贫，白头太早伤忧患。\n塞上逢迎心骨惊，尊前太息容颜换。\n哀哉田叔墓已拱，老矣朱公人所慢。\n分甘位下莫相怜，赢得身强聊自谏。\n君去方趋魏阙朝，我归乍解军书绊。\n河南河北地比邻，春后秋前花烂熳。\n兴来命驾岂吾难，会访蓝桥容一盼。",
        "dynasty": "宋",
        "collection_info": null
    },
    {
        "uuid": "2b596126d6c5767ac79e2b4f42e9333e",
        "title": "送张彦政归京师",
        "author": "赵鼎臣",
        "content": "官曹寂寞坐兀兀，囊无一钱贫到骨。\n欲归未得住也难，客子秋来颇萧瑟。\n并州人情薄于纸，覆雨翻云而已矣。\n我顽不顾柰我何，得酒陶然且欢喜。\n府中别驾名公孙，往时阀阅推其门。\n皎如双璧照闾里，至今文彩风流存。\n诸郎往往皆汗血，超然别驾尤奇绝。\n满前豪杰多少人，独向我曹相暖热。\n幕府辕门一事无，五白争枭半夜呼。\n但知得醉乃已耳，颇復有客如此乎。\n俗多我责君不然，君今去我真可怜。\n微官缚人不可脱，五斗看来成几钱。\n君还朝廷用决矣，错节盘根谈笑裏。\n当权得意莫相忘，要须容此狂狷士。",
        "dynasty": "宋",
        "collection_info": null
    },
    {
        "uuid": "72222ed23a1f390a306a1e9e5562edaf",
        "title": "送赵延之亿送伴高丽人归国",
        "author": "赵鼎臣",
        "content": "九州遗迹皆禹功，高丽之通自元丰。\n元丰圣人汤勇智，远交欲断匈奴臂。\n越裳九译何自来，轺车不动丽人至。\n至今航海输国珍，稽首朝正礼甚驯。\n吾皇寤寐率昭考，宠以大国升为宾。\n海上凌秋潮信熟，去凭贾客船如屋。\n诏书拣选尚书郎，持节送之恩意缛。\n东夷北敌世为邻，久苦诛求夷甚贫。\n愿归筦钥事天子，厌以形势初无因。\n颇闻天骄国方扰，种落攻之天所讨。\n附书凭子问三韩，畏头畏尾何时了。\n天兵弔伐那可期，幽燕本自吾遗黎。\n请将鸭绿酿为酒，来犒王师古北口。",
        "dynasty": "宋",
        "collection_info": null
    },
    {
        "uuid": "b097b4171ce41b8797f6970890f1511e",
        "title": "送宋宏甫出守邠州",
        "author": "赵鼎臣",
        "content": "前年谬入文昌裏，堆案簿书如黑蚁。\n左鳬右鹜去復来，大叫发狂那得止。\n开眼忽见同舍郎，英气律兀髯而长。\n时于谈间出妙语，似濯大暑遭风凉。\n自夸才高足余刃，屡以豪篇相折困。\n我衰嚄唶安可当，晋甲未兴齐已遯。\n今年别我西入关，意气峥嵘喜动颜。\n秦山渭水笑谈裏，剑阁峨嵋指顾间。\n古公去后风俗好，南亩劝耕农事早。\n一篇七月是图经，不待下车心已了。\n髯卿故自读书人，想有仁风慰彼民。\n班取新诗一千首，闭阁莫开长饮酒。",
        "dynasty": "宋",
        "collection_info": null
    },
    {
        "uuid": "2699826bad556b801aecff8ca4a6e98d",
        "title": "得符先生作焚香寮东郡赵鼎臣赋诗以寄之",
        "author": "赵鼎臣",
        "content": "编蒲为帘竹为床，先生一室如僧房。\n乞米未来朝食粥，闭门不出坐焚香。\n铜炉霏霏擢烟缕，长伴诗翁作诗苦。\n郁然百和入肝脾，散落诗中出奇语。\n昔年我亦预言诗，裹粮问道今其时。\n肯将司法尽传我，愿与先生管香火。",
        "dynasty": "宋",
        "collection_info": null
    },
    {
        "uuid": "fe8ba21ba46690190622355c90fff8ba",
        "title": "寄题遐观阁",
        "author": "赵鼎臣",
        "content": "子长南游探禹穴，自夸历览多所列。\n归来落笔方着书，意与素王争巧拙。\n谪仙早亦勤四方，沉浮江海遨齐梁。\n腹中领略几万里，文焰万丈如许长。\n取之欲富观欲博，贪多岂不如溪壑。\n直将眼力徧八方，达者应悲用心错。\n不如五柳宅边一老人，家贫无钱常闭门。\n时时矫首聊寓目，但见倦飞之鸟无心云。\n老人观之释然悟，归去来兮从此赋。\n勉旃为谢倚栏人，着眼应须在渠处。",
        "dynasty": "宋",
        "collection_info": null
    },
    {
        "uuid": "bc19602fa8105980c366a6767cd8de20",
        "title": "属疾在告郡中诸公相继服药戏作病中九客歌",
        "author": "赵鼎臣",
        "content": "将军胆气凌秋天，百札曾将一箭穿。\n倒床忽作儿女眼，悲啼出泪如涌泉。\n会稽令尹形悍坚，新买蛾眉费万钱。\n未容纤腰小回旋，径烦药饵亲调煎。\n山阴大夫祖文渊，弯弓射贼口垂涎。\n壮士亦苦头风偏，河润九里风化传。\n坐令丞簿相牵联，请医买药争后先。\n剡中有宰正鸣絃，携琴忽泛子猷船。\n入城巵酒不下咽，但饮柴胡如吸川。\n沃洲公子黠可怜，斩关夜遁呼不前。\n道中挥断九铁鞭，抱病谁復能轻便。\n铸钱短簿非凛然，捧心欲效西子妍。\n青衫从事世所捐，亦遭病鬼相傍缘。\n戏成嘲语如怪颠，一读坐使沉痾痊。",
        "dynasty": "宋",
        "collection_info": null
    },
    {
        "uuid": "8ed360338038159acf3b4b0f6f4878a3",
        "title": "次韵洪琳父",
        "author": "赵鼎臣",
        "content": "平生见酒喜欲舞，不惜淋漓身上衣。\n尊中圣贤尽莫逆，坐上宾客皆能诗。\n陶潜欲眠无我责，灌夫駡坐不汝疵。\n世间乐事凡四者，他人多耦我独奇。\n今年病眠不敢饮，坐负美景辜良时。\n中秋明月漫皎皎，九日黄菊空离离。\n洪崖先生夙所慕，文雅藴藉今阮嵇。\n故持浊醪作胜供，往助脱粟陪羹藜。\n先生学道早有得，一车仅可如鸡栖。\n相投木瓜意不浅，愿得琼琚以报之。",
        "dynasty": "宋",
        "collection_info": null
    },
    {
        "uuid": "323507894144bfcb6356251e57534f2b",
        "title": "余尝假酒于杨时可既而偿之时可不受因以诗见饷次其韵",
        "author": "赵鼎臣",
        "content": "君家子云老无酒，好事时烦亲与旧。\n车边大腹载鸱夷，从事督邮无不受。\n诸孙今復可怜人，官冷何尝堪炙手。\n家虽有酒不自持，横来浇我谈天口。",
        "dynasty": "宋",
        "collection_info": null
    },
    {
        "uuid": "f92b1b92aa0a542b7d9ba282a624e521",
        "title": "犹子奕来乞酒戏以诗饷之",
        "author": "赵鼎臣",
        "content": "滏阳从事如瓠壶，虽如瓠壶中不粗。\n十围腰腹八尺躯，出行不敢用肩舆。\n马壮如牛形虎如，载之喘汗蹶不趋。\n倒床甘寝鼻辄呼，隠如雷霆惊里闾。\n觉来长啸忽轩渠，口吻咳唾出明珠。\n诋嘲风月戏鸟鱼，攟摭草木穷根鬚。\n大声铿锵金石俱，小声要眇韵笙竽。\n泠泠清风濯暑余，玉壶之冰列坐隅。\n夷甫卫玠谈玄虚，蒙庄执策算有无。\n乃知公孙不硕肤，炯如列仙形甚臞。\n瑶泉之酒出中厨，时节贡献帝所须，颇亦霑丐及吾徒。\n知汝燥吻思江湖，作书亟遣长鬚奴。\n焦山未沃东海枯，笑我一勺安可濡。",
        "dynasty": "宋",
        "collection_info": null
    },
    {
        "uuid": "225ed805278aaf51f388ce19baeef79c",
        "title": "伯顺以歙砚饷我因用前韵谢之并简亨老以助致师之请",
        "author": "赵鼎臣",
        "content": "挟山超海吾岂能，章服裹之麋鹿惊。\n平生忍饥耕破砚，字画仅能通姓名。\n自传同舍有和璧，未敢攫取先以声。\n耿侯闻之顾且笑，弃掷不啻鸿毛轻。\n我穷正坐毛颖误，恋着翰墨天所刑。\n少不如人今老矣，笔阵欲合阴借兵。\n何郎持重欲困我，坚壁不闻刁斗鸣。\n明朝一阵气已了，大将旗鼓居吾营。",
        "dynasty": "宋",
        "collection_info": null
    },
    {
        "uuid": "56da8fb241c3cb727883d4c2e75b26fe",
        "title": "次韵子盘悼畜马死",
        "author": "赵鼎臣",
        "content": "吾闻古者八骏图，白义騄耳皆龙驹。\n独嘶长风志万里，意态自与凡马殊。\n常时陆陆未足道，一日致远君应须。\n朝秣幽燕暮吴粤，顾视款段犹泥涂。\n王良不生造父死，校计岂復分毫铢。\n忆君初应将军召，随身惟以一马俱。\n官曹卑微骑从少，岂有负弩供前驱。\n忽然据鞍欲有适，老兵一诺费百呼。\n空槽无刍但与饮，坐令槁死城南隅。\n天嫌此马非俊物，如君岂合冉冉趋。\n才高不肯露头角，有计甘学水中鳬。\n故令驽蹇自毙踣，欲君感慨求夷途。\n当捐千金市绝足，勿仗短策驱庸奴。\n人生但可印如斗，世上岂患骓无乌。\n马骨朽时君贵矣，颇应忆着敝帷无。",
        "dynasty": "宋",
        "collection_info": null
    },
    {
        "uuid": "02b00ed244f7b14a7786e01da4666e1a",
        "title": "驿中燕北使戏成",
        "author": "赵鼎臣",
        "content": "夜长更长睡復觉，欲雪不雪寒且风。\n人如胡越不觉异，酒味圣贤聊復中。\n客来不语虽礼简，宾去献弓而爱同。\n书生多口慎勿出，累圣消兵在此中。",
        "dynasty": "宋",
        "collection_info": null
    },
    {
        "uuid": "93e4bad341735798180ac167ce12fb4b",
        "title": "寒日前二日直宿省中",
        "author": "赵鼎臣",
        "content": "古屋寒无禁，幽眠梦不成。\n鼠留窥砚迹，风度响窗声。\n人语天将晓，春阴日未明。\n起来搔短髮，端自有余清。",
        "dynasty": "宋",
        "collection_info": null
    },
    {
        "uuid": "5533b2620073250bb6c43f63dffa23de",
        "title": "雨中直宿",
        "author": "赵鼎臣",
        "content": "白日文书满，清秋寓直频。\n雨愁官路滑，风喜夜凉新。\n头裏千茎雪，胸中万斛尘。\n不知穷列宿，若箇是吾身。",
        "dynasty": "宋",
        "collection_info": null
    },
    {
        "uuid": "6808018727636ffeaadccdc840a15e78",
        "title": "伏日还府题王村铺",
        "author": "赵鼎臣",
        "content": "火候犹骑伏，金行已立秋。\n凉虽来缓缓，热好罢休休。\n岁月随鞭棰，尘埃老置邮。\n年年禾黍熟，吾道得无忧。",
        "dynasty": "宋",
        "collection_info": null
    },
    {
        "uuid": "c09b57f5d4cbc813921de38e5840d0a6",
        "title": "六月十二日被檄诣边道中即事",
        "author": "赵鼎臣",
        "content": "驱马日尚早，解鞍天向晨。\n风虽排酷吏，雨復滞行人。\n保障连营远，陂塘发兴新。\n荷花娇欲语，愁绝故伤神。",
        "dynasty": "宋",
        "collection_info": null
    },
    {
        "uuid": "0f25ea22bfc4a4c67047ee9e2993b07c",
        "title": "晋阳道中",
        "author": "赵鼎臣",
        "content": "路入羊肠裏，师行鼠穴中。\n山田如越俗，板屋类秦风。\n形势无加损，污隆有异同。\n百年开寿域，兴国太平功。",
        "dynasty": "宋",
        "collection_info": null
    },
    {
        "uuid": "d0eb9db20222371a2e63b6322584ded1",
        "title": "岚谷道中",
        "author": "赵鼎臣",
        "content": "汗漫穿岩谷，悠悠不计程。\n林鸠呼妇宿，驿马带驹行。\n叶落知霜早，禾登喜岁成。\n潺湲溪水急，未暇濯吾缨。",
        "dynasty": "宋",
        "collection_info": null
    },
    {
        "uuid": "cbe58ea91765e4e968aefc203935b006",
        "title": "过武强渡",
        "author": "赵鼎臣",
        "content": "千里跨羸马，一舟浮大河。\n他乡故旧少，长路往来多。\n心欲求田耳，身如作吏何。\n荒凉三径晚，归计日蹉跎。",
        "dynasty": "宋",
        "collection_info": null
    },
    {
        "uuid": "fbaee0bd536d2f140fb695abc03635cf",
        "title": "过铜雀台弔魏武",
        "author": "赵鼎臣",
        "content": "慷慨勤王始，艰难创业初。\n英辞传乐府，妙略布新书。\n逐鹿功虽在，藏舟计已疏。\n一朝空繐帐，爱子竟何如。",
        "dynasty": "宋",
        "collection_info": null
    },
    {
        "uuid": "1bb3fed44a65c17a3ec53b46d7728623",
        "title": "八月十一日山中早发薄寒凝冰马上重裘尚未能以御寒也时将中秋感旧而作",
        "author": "赵鼎臣",
        "content": "萧索岚州路，天寒已着人。\n可怜挟纩日，不待饮冰辰。\n凉夜更筹永，清秋月色新。\n去无河朔饮，絺绤故相亲。",
        "dynasty": "宋",
        "collection_info": null
    },
    {
        "uuid": "eb463c30a5687b631afd3aa80311fa88",
        "title": "任邱道中值雪赠权邑宰曹弋取道曹河间同僚也  其一",
        "author": "赵鼎臣",
        "content": "宿雾寒犹重，浓阴晓未分。\n山川连野暗，鸡犬隔村闻。\n浩荡天将雪，朦胧酒半醺。\n向来临易水，长啸欲移文。",
        "dynasty": "宋",
        "collection_info": null
    },
    {
        "uuid": "21af8610ca9a48e1b65f653f4533dafd",
        "title": "任邱道中值雪赠权邑宰曹弋取道曹河间同僚也  其二",
        "author": "赵鼎臣",
        "content": "俎豆嗟何有，櫜鞬病未能。\n府中嘲短簿，门下养聋丞。\n问路朝驰传，逢人夕饮冰。\n全家今饱满，此禄惧难胜。",
        "dynasty": "宋",
        "collection_info": null
    },
    {
        "uuid": "ea0721bebf1316ffbc487e809046d411",
        "title": "骑立山祷雨诗二首  其一",
        "author": "赵鼎臣",
        "content": "绝壁临无地，飞泉落半天。\n潭中看止水，涧下响惊川。\n江汉威南及，嵩邙势北连。\n寻山应最易，骑立众峰前。",
        "dynasty": "宋",
        "collection_info": null
    },
    {
        "uuid": "5ecb12bf1daee270c1f5fdb46a44b4c0",
        "title": "骑立山祷雨诗二首  其二",
        "author": "赵鼎臣",
        "content": "乞雨甘重茧，瞻天剧戴盆。\n无才修政事，有腼傍祠门。\n马足盘山肋，泉声漱石根。\n云霓如响答，苹藻愿星奔。",
        "dynasty": "宋",
        "collection_info": null
    },
    {
        "uuid": "93c4a67be180f31c9a5c1b0c7249e318",
        "title": "谢诸公惠喜雨之什",
        "author": "赵鼎臣",
        "content": "薄宦惭亡补，高秋恨不归。\n况逢仍岁旱，犹着故时衣。\n祷雨精诚竭，忧民寝食非。\n自惟存畎亩，何以辱珠玑。",
        "dynasty": "宋",
        "collection_info": null
    },
    {
        "uuid": "194a2e45dce9df757d12cfe719a38f1f",
        "title": "喜雨",
        "author": "赵鼎臣",
        "content": "蹔举催科手，来吟喜雨诗。\n不徒人物惠，且免吏民嗤。\n三日霖随应，千箱乐在兹。\n为言农事好，卒岁保嘻嘻。",
        "dynasty": "宋",
        "collection_info": null
    },
    {
        "uuid": "ab34335bd25afffb50ba6f6c6c33cc76",
        "title": "四月二十七日雨后诣府学道过辟雍不暇谒权朝美归以诗寄之",
        "author": "赵鼎臣",
        "content": "三日霖雨足，四郊牟麦稠。\n日长浑似夏，风冷却疑秋。\n璧水劳心曲，车轮阻道周。\n桃花如烂熳，他日定来游。",
        "dynasty": "宋",
        "collection_info": null
    },
    {
        "uuid": "a218f91ee1fa5cfb60f46a0f539d54b9",
        "title": "和钦止桐庐中道见寄二首  其一",
        "author": "赵鼎臣",
        "content": "邂逅来随牒，因循未拂衣。\n江乡知旧少，京国信音稀。\n老废书千卷，愁宽带十围。\n故人鸿鹄举，燕雀自卑飞。",
        "dynasty": "宋",
        "collection_info": null
    },
    {
        "uuid": "a733790edd1178b6da9640e3946da72f",
        "title": "和钦止桐庐中道见寄二首  其二",
        "author": "赵鼎臣",
        "content": "昔忝同僚分，深惭国士知。\n髮衰将得白，衣素已成缁。\n富贵君余事，功名彼一时。\n腊梅如可寄，为折最南枝。",
        "dynasty": "宋",
        "collection_info": null
    },
    {
        "uuid": "63c4a5c3737ecd74a93b26dd77196c2b",
        "title": "次韵翟经国见寄",
        "author": "赵鼎臣",
        "content": "故国几乔木，长歧数短亭。\n日趋天阙绛，坐失鬓丝青。\n旧着归田赋，新传酿酒经。\n卜邻知有日，烂醉不须醒。",
        "dynasty": "宋",
        "collection_info": null
    },
    {
        "uuid": "f9cc8e35bd2449237cfb259de01a70e0",
        "title": "喜闻方时敏来",
        "author": "赵鼎臣",
        "content": "浙江为客久，汴岸舣舟新。\n未暇趋东阁，先来觅故人。\n棋应缘老退，诗不为家贫。\n土物惟襄锦，堪为照乘珍。",
        "dynasty": "宋",
        "collection_info": null
    },
    {
        "uuid": "a5f0116bb6146c9867977a221c726c9a",
        "title": "寄山阴隠者",
        "author": "赵鼎臣",
        "content": "闻道山阴老，春来乐有余。\n饥餐一盘饭，闲读两行书。\n竹裏亲沽酒，江边自买鱼。\n何曾入城市，人事转生疏。",
        "dynasty": "宋",
        "collection_info": null
    },
    {
        "uuid": "f83f5c48c63f40aa7e8a4fad66462fac",
        "title": "翟经国筑室于乡里人夸传以为盛其西吾苇溪也以诗戏之",
        "author": "赵鼎臣",
        "content": "故人高隠处，近在郭门西。\n数仞檐楹敞，满城门户低。\n便当容驷马，何止卜幽栖。\n更请开三径，时来过苇溪。",
        "dynasty": "宋",
        "collection_info": null
    },
    {
        "uuid": "b87c19f3defca8db8ac3aeb816c71af7",
        "title": "十二月二十一日雪取道置酒于清白堂林正仲有诗次韵",
        "author": "赵鼎臣",
        "content": "花飞何事急，纨细不胜裁。\n睡起明书幌，粧成湿镜台。\n多情调玉烛，作意耻金罍。\n授简何容易，相如欲到来。",
        "dynasty": "宋",
        "collection_info": null
    },
    {
        "uuid": "de9cacf4ef4dc03b73c1fa25206a0da8",
        "title": "泛舟席上次韵祖武闻笛",
        "author": "赵鼎臣",
        "content": "虎槛留春色，龙吟入酒杯。\n响从天外去，妙向曲中来。\n但可金罇满，何劳暮鼓催。\n独怜羁旅客，愁绝正徘徊。",
        "dynasty": "宋",
        "collection_info": null
    },
    {
        "uuid": "2b887194f720217ef1eb53c5c7461b70",
        "title": "嘲咏诗",
        "author": "赵鼎臣",
        "content": "尧俗虽勤俭，并儿可嘆嗟。\n井牵长颈盎，山驾破辕车。\n八月霜如霰，三春雹似瓜。\n头蓬非愿女，膏沐欠油麻。",
        "dynasty": "宋",
        "collection_info": null
    },
    {
        "uuid": "27eb025c810d5efb1fdd4e765f4b10b3",
        "title": "披风",
        "author": "赵鼎臣",
        "content": "修竹不受暑，暗惊疑故人。\n暂来聊解愠，径去不惊尘。\n汗湿衣裳雨，书翻几案鳞。\n快哉那独敢，赠尔耦耕民。",
        "dynasty": "宋",
        "collection_info": null
    },
    {
        "uuid": "e941cdc5d7015690864484cb9a9d4eee",
        "title": "昼眠",
        "author": "赵鼎臣",
        "content": "枕瓷歌娅姹，屏纸涨涟漪。\n左角蜗休斗，南柯蚁正为。\n静喧闲处失，忧喜梦中移。\n吐握真贤相，相邀不计时。",
        "dynasty": "宋",
        "collection_info": null
    },
    {
        "uuid": "fa8a9223413612a86b8b884b9380ecba",
        "title": "波流一首",
        "author": "赵鼎臣",
        "content": "波流非自性，绿竹盖其姿。\n坐得濯缨理，还思垂钓时。\n几人能乐水，此处可无诗。\n寄语尘埃客，勤来一洒之。",
        "dynasty": "宋",
        "collection_info": null
    },
    {
        "uuid": "7f8dcefbfb0e9e02cc6a5de8c4a81c79",
        "title": "买花诗",
        "author": "赵鼎臣",
        "content": "老觉欢娱少，愁惊岁月频。\n能消几日醉，又过一年春。\n陌上枝枝好，钗头种种新。\n买归持博笑，贡自可怜人。",
        "dynasty": "宋",
        "collection_info": null
    },
    {
        "uuid": "2d97c370e4550d7c4e5f35148912701b",
        "title": "竹",
        "author": "赵鼎臣",
        "content": "雨洗修篁浄，风摇翠影森。\n苍官投分久，丹穴寄怀深。\n窈窕蕙兰质，轻狂桃李心。",
        "dynasty": "宋",
        "collection_info": null
    },
    {
        "uuid": "0e831086b1d4cdaf1b08a51f6df2a15e",
        "title": "无题",
        "author": "赵鼎臣",
        "content": "韵胜应难画，肌香不受熏。\n拂眉烟度柳，梳鬓月侵云。\n歌罢犹依扇，闲来懒繫裙。\n最怜能赋客，浑似卓文君。",
        "dynasty": "宋",
        "collection_info": null
    },
    {
        "uuid": "488f3d751baf364276ef10bde0ba4556",
        "title": "故大司成葛亚卿輓诗  其一",
        "author": "赵鼎臣",
        "content": "行义知名早，云霄得路迟。\n喜闻儒者用，忽叹哲人萎。\n故事留青鏁，平生有素丝。\n马鸣犹踯躅，似记入朝时。",
        "dynasty": "宋",
        "collection_info": null
    },
    {
        "uuid": "1589231a801449884f4c6fd7f753704b",
        "title": "故大司成葛亚卿輓诗  其二",
        "author": "赵鼎臣",
        "content": "璧水除官日，漳滨卧疾年。\n贺书犹未报，弔客已相先。\n梦幻真空矣，衣冠尚俨然。\n平生诗满箧，当自有人传。",
        "dynasty": "宋",
        "collection_info": null
    },
    {
        "uuid": "4babbe69c4e84d9d6f106daee6b773a7",
        "title": "輓李待制浦五首  其一",
        "author": "赵鼎臣",
        "content": "乡党推耆旧，朝廷重老成。\n闺门无政事，孝悌有平生。\n万卷常充宇，千金不满籯。\n种成兰玉后，华髮看昇平。",
        "dynasty": "宋",
        "collection_info": null
    },
    {
        "uuid": "92f0cb053556a3ae34a2b766b23ae59c",
        "title": "輓李待制浦五首  其二",
        "author": "赵鼎臣",
        "content": "晚持安世橐，早挂隠居冠。\n子贵年方壮，家严色更难。\n古今成俯仰，歌哭异悲欢。\n泪滴新阡上，风吹不肯干。",
        "dynasty": "宋",
        "collection_info": null
    },
    {
        "uuid": "8639d6b05d46665c7119f713b52a2c93",
        "title": "輓李待制浦五首  其三",
        "author": "赵鼎臣",
        "content": "就养今西府，趋庭国柄臣。\n上思耆艾久，诏问起居频。\n赠典河图贵，佳城马鬣新。\n丹青虽可画，那復见斯人。",
        "dynasty": "宋",
        "collection_info": null
    },
    {
        "uuid": "b93bda8111af155db82210f393dc903f",
        "title": "輓李待制浦五首  其四",
        "author": "赵鼎臣",
        "content": "人物推河内，英灵禀太行。\n先生虽隠晦，嗣子遂腾骧。\n尧舜亲延接，夔龙日赞襄。\n于门高未了，不惜更轩昂。",
        "dynasty": "宋",
        "collection_info": null
    },
    {
        "uuid": "e455d9bad852459e427a117bff35793a",
        "title": "輓李待制浦五首  其五",
        "author": "赵鼎臣",
        "content": "往昔陪尊俎，从容接话言。\n骨虽如鹤瘦，语尚作春温。\n一梦人琴失，流年日月奔。\n空余华屋处，愁绝向谁论。",
        "dynasty": "宋",
        "collection_info": null
    },
    {
        "uuid": "9c8ccce50a09829ac5887c1aadff8b8b",
        "title": "輓傅奉议三首  其一",
        "author": "赵鼎臣",
        "content": "行义推乡里，才华动搢绅。\n六经常自醉，一室故安贫。\n未觉蒲轮晚，俄悲薤露新。\n他年儒学传，莫谓史无人。",
        "dynasty": "宋",
        "collection_info": null
    },
    {
        "uuid": "f8ceb0b958c283105ae09023502ed756",
        "title": "輓傅奉议三首  其二",
        "author": "赵鼎臣",
        "content": "往日调商鼎，当年筑汉坛。\n从容作霖雨，谈笑斩楼兰。\n每恐风流尽，空余琬琰刊。\n承家今已矣，清泪一汍澜。",
        "dynasty": "宋",
        "collection_info": null
    },
    {
        "uuid": "6c63defb5972f7fbb8fe457aa561f506",
        "title": "輓傅奉议三首  其三",
        "author": "赵鼎臣",
        "content": "为儒嗟不达，射策竟知名。\n爵命加黄壤，诗书到后生。\n高年鸠杖贵，故国锦衣荣。\n他日兰亭会，何由见老成。",
        "dynasty": "宋",
        "collection_info": null
    },
    {
        "uuid": "2d35516fee5b64166b91bc667e2d7cb5",
        "title": "輓故致政大夫诗  其一",
        "author": "赵鼎臣",
        "content": "乍捧毛生檄，初登贾傅年。\n低回成鹤髮，勉强用蒲鞭。\n遗爱西州说，清风古国传。\n欲知阴德处，廷尉有青毡。",
        "dynasty": "宋",
        "collection_info": null
    },
    {
        "uuid": "c2c41dc4cebbded6bac32d7fe431d22c",
        "title": "輓故致政大夫诗  其二",
        "author": "赵鼎臣",
        "content": "系忝宗盟重，交推父党尊。\n凄凉思往日，邂逅识朱轓。\n华屋耆年逝，衡门稚子存。\n大岯山下路，愁句向谁论。",
        "dynasty": "宋",
        "collection_info": null
    },
    {
        "uuid": "db7ca1d98b2faee88086fe6e7a92ff53",
        "title": "彭乐道輓诗三首  其一",
        "author": "赵鼎臣",
        "content": "绛帐名虽早，青衫位不登。\n对囚常涕泣，奏当极哀矜。\n养气劳存想，看书废寝兴。\n短檠留案上，不復夜挑灯。",
        "dynasty": "宋",
        "collection_info": null
    },
    {
        "uuid": "cb9d87e16dee9bbf413f9fd48764d2b2",
        "title": "彭乐道輓诗三首  其二",
        "author": "赵鼎臣",
        "content": "法吏真鸡割，儒衣叹陆沉。\n官曹曾接武，谈麈独倾心。\n笑我趋时懒，知渠味道深。\n微言今已矣，慷慨独沾襟。",
        "dynasty": "宋",
        "collection_info": null
    },
    {
        "uuid": "c92a6072f921ffcd552350c18f51fa1a",
        "title": "彭乐道輓诗三首  其三",
        "author": "赵鼎臣",
        "content": "身老羞干禄，家贫喜着书。\n妙虽穷比兴，粗亦到虫鱼。\n潘令官何拙，虞卿意不疏。\n传诗今有子，应不废菑畬。",
        "dynasty": "宋",
        "collection_info": null
    },
    {
        "uuid": "8cefdc04b771cfb3980991087a68147b",
        "title": "刘孝叔輓诗",
        "author": "赵鼎臣",
        "content": "登科方欲冠，谢病未当传。\n欢喜荣亲日，康强任子年。\n入川将老矣，返鲁遂终焉。\n他日南城路，回车一怆然。",
        "dynasty": "宋",
        "collection_info": null
    },
    {
        "uuid": "f482ba7ccc105414e8bffc4ce4dc43ba",
        "title": "唐康功輓诗二首  其一",
        "author": "赵鼎臣",
        "content": "命也人难料，天乎子可怜。\n愁看一片玉，埋向九重泉。\n已觉荆枝悴，空余綵服鲜。\n老亲今八十，行路亦悽然。",
        "dynasty": "宋",
        "collection_info": null
    },
    {
        "uuid": "1febe414bb8cb3e36a2f736e7ddd6012",
        "title": "唐康功輓诗二首  其二",
        "author": "赵鼎臣",
        "content": "意气闻他日，声名盖此邦。\n胆令姦吏破，心使壮夫降。\n顿失歆龙一，仍存贾虎双。\n风流嗟已矣，洒泪向秋江。",
        "dynasty": "宋",
        "collection_info": null
    },
    {
        "uuid": "55a4395531fea1bf303f84e846dddfd4",
        "title": "故太原郡太夫人李氏輓歌诗二首  其一",
        "author": "赵鼎臣",
        "content": "德配平原盛，家传相国亲。\n桂抽三笋茂，玉种两株成。\n化剑中秋冷，藏舟半夜惊。\n凯风从此去，忍听自南声。",
        "dynasty": "宋",
        "collection_info": null
    },
    {
        "uuid": "bb2c6a496d2b07013d40f8e2f090b177",
        "title": "故太原郡太夫人李氏輓歌诗二首  其二",
        "author": "赵鼎臣",
        "content": "大郡开汤沐，高堂问凊温。\n腰金仍及婿，持橐更连孙。\n养极千钟富，身兼五福尊。\n从今隽京兆，谁为赏平反。",
        "dynasty": "宋",
        "collection_info": null
    },
    {
        "uuid": "72c34fc7d4ef364526367c70695bbe1f",
        "title": "故安定郡太夫人郭氏輓诗二首  其一",
        "author": "赵鼎臣",
        "content": "象服承恩日，金笺告第初。\n御前颁诏旨，天上写除书。\n流水三春逝，黄粱一梦虚。\n七絃虽自足，亡已復何如。",
        "dynasty": "宋",
        "collection_info": null
    },
    {
        "uuid": "8489aeb3f0dc9c33d20c1c08ba732f43",
        "title": "故安定郡太夫人郭氏輓诗二首  其二",
        "author": "赵鼎臣",
        "content": "卜葬开新兆，从姑返旧茔。\n二卿衔恤意，八座悼亡情。\n苹藻全抛却，松楸已种成。\n鱼轩相逐去，非復是平生。",
        "dynasty": "宋",
        "collection_info": null
    },
    {
        "uuid": "cb1a8106d08c609f720b4b28c10045b2",
        "title": "夜直宿有怀",
        "author": "赵鼎臣",
        "content": "坐爱王孙不嗣音，东家芳草怨何深。\n柳芽得雨皆青茁，花叶随风故陆沉。\n未可便成春去恨，犹堪自强老来心。\n直须淡墨题名了，一醉相期到上林。",
        "dynasty": "宋",
        "collection_info": null
    },
    {
        "uuid": "2222c35dd4cf88a723ed3f889175ecf9",
        "title": "二月八日以藉田职事雪中至郊外归过美之题于屋壁",
        "author": "赵鼎臣",
        "content": "簿领劳人不少休，暂因王事得抽头。\n不辞出郭辛勤去，聊作寻春烂漫游。\n酒兴欲狂无客唤，雪花方急被风收。\n銮舆不日临千亩，鬰鬰天田瑞气浮。",
        "dynasty": "宋",
        "collection_info": null
    },
    {
        "uuid": "2355d8aab31eae39d1192e8063700129",
        "title": "社日过美之兄",
        "author": "赵鼎臣",
        "content": "鸣鸠唤妇喜新晴，旧燕寻巢乍入城。\n雷送雨声逢甲子，寒留春色到清明。\n赏心未向桃蹊发，饱意先从麦陇生。\n觅句尽于南亩得，粗官真自少风情。",
        "dynasty": "宋",
        "collection_info": null
    },
    {
        "uuid": "290b29a559b1b1a698ee5dce40e059d6",
        "title": "寒食前一日率赵伯山李汉老杨时可秦夷行刘仲忱游西池泛舟置酒分韵赋诗以每日江头尽醉归为韵余得江字因即赋所见",
        "author": "赵鼎臣",
        "content": "老欲争春未肯降，强陪诸彦倒空缸。\n上林春景宜寒食，水殿楼台胜曲江。\n花裏人家酤酒斗，苇间钓艇买鱼双。\n眼穿不见春风面，翠袖依微半隠窗。",
        "dynasty": "宋",
        "collection_info": null
    },
    {
        "uuid": "d8efe1e65f1530b6501bb5ffe511310b",
        "title": "寒食道中病目",
        "author": "赵鼎臣",
        "content": "今年已作暗寒食，此日正如盲老翁。\n病眼昏昏迷白黑，幻花隠隠出青红。\n人歌人哭千家裏，春雨春晴一梦中。\n会放目光牛背上，转头何事不成空。",
        "dynasty": "宋",
        "collection_info": null
    },
    {
        "uuid": "22b25608f01f4333ac7428661738d019",
        "title": "暮春东阳道中寄乡里弟兄",
        "author": "赵鼎臣",
        "content": "天末题诗望故乡，碧云烟树两茫茫。\n青山九折屡回首，杜宇一声还断肠。\n别后已成千万恨，书来不寄两三行。\n江南春尽频相忆，为有杨梅欲共尝。",
        "dynasty": "宋",
        "collection_info": null
    },
    {
        "uuid": "735016a9ad948fe79ca1f11151a71873",
        "title": "仲秋席上呈张几仲",
        "author": "赵鼎臣",
        "content": "父老欢呼夹道周，将军喜色在眉头。\n临边已见三开府，翫月何妨七倚楼。\n盛事珠玑交履舄，丰年酒肉到锄耰。\n请公径作通宵饮，今夜何须秉烛游。",
        "dynasty": "宋",
        "collection_info": null
    },
    {
        "uuid": "bb248c4c42a3bc466bad84633bb4807f",
        "title": "九日张师席上次韵志康",
        "author": "赵鼎臣",
        "content": "重阳何处可衔杯，瀛海新成百尺台。\n白雁迎霜前日到，黄花冒雨一时开。\n篱边岁岁民同乐，塞外年年上倚才。\n况有登高能赋客，孙郎声价擅天台。",
        "dynasty": "宋",
        "collection_info": null
    },
    {
        "uuid": "8c3aa52f972759d52b178445664ea8b2",
        "title": "次韵张衡父冬夕书事",
        "author": "赵鼎臣",
        "content": "横笛休吹且当挝，幽人梦短不禁茶。\n风琴不鼓自成曲，雪蘂无香犹是花。\n瑚琏少时轻子贡，鹪鹩此日慕张华。\n劳生正是南飞雁，秋去春来讵有涯。",
        "dynasty": "宋",
        "collection_info": null
    },
    {
        "uuid": "a64b1dc3d54c951902d2564e40150ada",
        "title": "二十二日泛舟曹娥江至蔡家山以晚潮将至趋陆至白宋堰遂復登舟",
        "author": "赵鼎臣",
        "content": "区区州县信徒劳，今日天涯倍寂寥。\n流水有溪皆赴海，泛舟无处不乘潮。\n登临初识山川险，来往空悲岁月消。\n但可此身长得饱，不妨斗米折吾腰。",
        "dynasty": "宋",
        "collection_info": null
    },
    {
        "uuid": "791f94c6abc653816326be8bfe980dd7",
        "title": "九月一日舟次雍邱次翟静叔韵",
        "author": "赵鼎臣",
        "content": "砌下蛩声日夜催，秋之为气信悲哉。\n西风不送愁归去，白髮能将老到来。\n涸辙久知吾有命，壮图今见子方开。\n相宽更辱新诗句，川上难忘逝者哀。",
        "dynasty": "宋",
        "collection_info": null
    },
    {
        "uuid": "a812553d22a1ab1102768185a3cc966a",
        "title": "次岢岚军寄保德倅同年王粹公",
        "author": "赵鼎臣",
        "content": "一舍相望马不前，秋风搔首故依然。\n江湖流落三千里，笔砚追随二十年。\n叹我尘埃凋髮齿，知君卜筑近林泉。\n生涯粗足能归否，老大何妨不着鞭。",
        "dynasty": "宋",
        "collection_info": null
    },
    {
        "uuid": "f5759245a02a1b2422ce999c4af8d56a",
        "title": "是日晚次晋祠日已暮矣有客呼门甚急问之则阳曲尉高履伯祥也不鄙谓余置酒叙别感其志意以诗赠之高尝客河间河间帅南阳公以一饭礼焉高每语余未始不感激也故见于卒章",
        "author": "赵鼎臣",
        "content": "匹马青衫忽叩门，山前灯火已黄昏。\n苍颜白髮身虽老，白酒黄鷄意尚存。\n醉裏未尝呵李广，远来独肯送陈蕃。\n要敦薄俗惟君可，感激犹怀一饭恩。",
        "dynasty": "宋",
        "collection_info": null
    },
    {
        "uuid": "92af0e69f581c56edd1abe173009a9f9",
        "title": "塞下",
        "author": "赵鼎臣",
        "content": "相逢奔走两河壖，来往空惊月再圆。\n王事敢辞同契阔，客游还喜共周旋。\n暮行野岸泥三尺，夜宿人家屋一椽。\n归看彭郎应大笑，东轩何事不留连。",
        "dynasty": "宋",
        "collection_info": null
    },
    {
        "uuid": "ed085ee7d0367841dbfce4821845c2ad",
        "title": "任邱道中值雪赠权邑宰曹弋取道曹河间同僚也  其一",
        "author": "赵鼎臣",
        "content": "骅骝终日在道路，鹦鹉一生遭网罗。\n诸公但欲选才耳，明府其如多事何。\n釜中烹鱼莫仓卒，车下叩角徒悲歌。\n寄书请问皇华使，今日谁堪政事科。",
        "dynasty": "宋",
        "collection_info": null
    },
    {
        "uuid": "fce91e7818cbe8ee5707108f93880665",
        "title": "任邱道中值雪赠权邑宰曹弋取道曹河间同僚也  其二",
        "author": "赵鼎臣",
        "content": "塞南塞北平如掌，冬后冬前暖似春。\n鷄唱晓声频送客，雪藏归路苦留人。\n论交自觉于诗薄，投分谁知与酒亲。\n恐被应刘来觅句，故看子建乞诸邻。",
        "dynasty": "宋",
        "collection_info": null
    },
    {
        "uuid": "5a1285c93b8f59b071539129dbe4aaae",
        "title": "上恭祀圜丘天宇晴霁既庆成数日乃得小雪御制喜雪诗示羣臣代人次韵拟和",
        "author": "赵鼎臣",
        "content": "都人夹道袂成阴，护驾争看万羽林。\n放仗端门归内早，飞花梁苑慰民深。\n雨旸时若皆天意，夙夜惟寅本帝心。\n赤子但闻歌击壤，未知何以报君临。",
        "dynasty": "宋",
        "collection_info": null
    },
    {
        "uuid": "adab0f103cc3de2ab9ebbefec804f763",
        "title": "代拟和御制喜雪诗",
        "author": "赵鼎臣",
        "content": "朝罢正元改岁华，都城飞雪夜如沙。\n似知天上焦劳意，来作人间散漫花。\n和气与春生畎亩，恩波随地彻荒遐。\n君王只为丰年喜，二月何妨见草芽。",
        "dynasty": "宋",
        "collection_info": null
    },
    {
        "uuid": "eaad171acc90bc4ad2b4559f309833a6",
        "title": "喜雪上王尹",
        "author": "赵鼎臣",
        "content": "一封细札下明光，幕府匆匆夜促装。\n天子赐书追贾马，师臣草制拜龚黄。\n东都已散随车雪，西雒初留听讼棠。\n三日造朝真未速，方须杞梓构明堂。",
        "dynasty": "宋",
        "collection_info": null
    },
    {
        "uuid": "9f8a9c3ad17065f4894772fe556ee604",
        "title": "客舍喜雪呈邵稽仲",
        "author": "赵鼎臣",
        "content": "和气先来慰旅人，中宵温暖便知春。\n但疑造化回天地，岂料风云动鬼神。\n洗濯萌芽归草木，扫除瘴疠入埃尘。\n隔墙似听闾阎说，邵父朝来喜色新。",
        "dynasty": "宋",
        "collection_info": null
    },
    {
        "uuid": "d564d5a8df85ff69fc7acd71622109d9",
        "title": "再和二首  其一",
        "author": "赵鼎臣",
        "content": "天上纷纷地上匀，搀先来作塞垣春。\n不忧病客衣无褐，要助诗翁笔有神。\n且可留连遮瓦砾，莫教容易杂泥尘。\n悔将布鼓雷门过，谢罪从今欲自新。",
        "dynasty": "宋",
        "collection_info": null
    },
    {
        "uuid": "8560ed78f07def25b26ba295d1353c89",
        "title": "再和二首  其二",
        "author": "赵鼎臣",
        "content": "冬来玉烛更调匀，傍岁先教雪报春。\n色借楼台呈气象，力欺狐兔失精神。\n故应桃李知阴德，聊许冰霜作后尘。\n不用渔蓑苦图画，使君诗句自清新。",
        "dynasty": "宋",
        "collection_info": null
    },
    {
        "uuid": "63498ecee477d0136fcd27170c2e7112",
        "title": "次韵邵稽仲喜雪诗",
        "author": "赵鼎臣",
        "content": "真是银河落半空，天公舍施作年丰。\n巧心未到芳菲处，饱意先归稼穑中。\n积素乍凭风凛凛，流膏应待日融融。\n更须今夜邀明月，要看清光几许同。",
        "dynasty": "宋",
        "collection_info": null
    },
    {
        "uuid": "de353cd554601ea9eeae60f8b7309666",
        "title": "去冬张若水伯奋以雪诗示余懒不暇和张屡趣之因谩谓张候有雪当奉和二月五日平旦雪数寸遽作此诗",
        "author": "赵鼎臣",
        "content": "春分犹着御冬衣，寒色凭陵暖自迟。\n入眼未教花恼客，断肠先被雪催诗。\n酒中有圣曾何敢，醉裏寻乡自不辞。\n柳絮因风佳句在，报君已负一年期。",
        "dynasty": "宋",
        "collection_info": null
    },
    {
        "uuid": "b14e473e69e0f93593c5614a9e3a5523",
        "title": "悯旱",
        "author": "赵鼎臣",
        "content": "陌上行人欲饮冰，常年四月未炎蒸。\n热因常侍虽无据，尘类元规自可憎。\n南亩望云心激烈，老巫当午气凭陵。\n故应此旱由风伯，讼汝于天岂不能。",
        "dynasty": "宋",
        "collection_info": null
    },
    {
        "uuid": "2474334ffba9c781130480f1e08fd5a8",
        "title": "耿伯顺用趋字韵作苦雨诗次韵答之",
        "author": "赵鼎臣",
        "content": "天公作雨万龙趋，倒捲黄河不用符。\n鹤集东山兴妇嘆，水添北海助鹏图。\n转缘泥淖嗟疲懦，赓和篇章愧浅肤。\n夜报灯花双蘂好，忽惊檐溜晓来无。",
        "dynasty": "宋",
        "collection_info": null
    },
    {
        "uuid": "4c4fda0d4aa2060b937f29a8a3dda310",
        "title": "送韩存思诚出守永嘉并寄同年周恭叔",
        "author": "赵鼎臣",
        "content": "雁荡山前万壑趋，故人新剖左鱼符。\n眼中风物皆诗句，到处溪山是画图。\n柑子剩量金尺寸，荔支远致玉肌肤。\n谢公岩畔因行乐，借问周郎好在无。",
        "dynasty": "宋",
        "collection_info": null
    },
    {
        "uuid": "d1597f427d150c8a57c86a45b263ae72",
        "title": "耿伯顺见和趋字韵诗次韵谢之",
        "author": "赵鼎臣",
        "content": "白头冉冉省中趋，欲乞君王竹使符。\n渐觉求田真上策，绝知跃马太狂图。\n不妨书籍时遮眼，已免蚊虻夜噆肤。\n老矣尚思交胜友，平生此意未全无。",
        "dynasty": "宋",
        "collection_info": null
    },
    {
        "uuid": "b45b3f013f3595d2654b39fb4b06a976",
        "title": "何得之见和次韵谢之",
        "author": "赵鼎臣",
        "content": "天府春来接步趋，立谈意气偶相符。\n诗名高似三都赋，句法严于八阵图。\n数仞未容窥阃奥，一斑犹喜见皮肤。\n不嫌俗客尘埃甚，时许篇章到我无。",
        "dynasty": "宋",
        "collection_info": null
    },
    {
        "uuid": "a3263728d6cb1fa07109e846873919ea",
        "title": "韩循之治守安阳以病求代诏以其子卫尉少卿肖胄似夫为安阳守以诗送之",
        "author": "赵鼎臣",
        "content": "入戏莱衣问起居，出班条教吏民趋。\n韦平继世调金鼎，父子同时合虎符。\n一姓连书三守贵，两轓今见四轮朱。\n须将盛事烦耆旧，昼锦堂中作画图。",
        "dynasty": "宋",
        "collection_info": null
    },
    {
        "uuid": "0b6a419c62997e0fd8bccbc2225f22f3",
        "title": "送赵胜非出守潍州",
        "author": "赵鼎臣",
        "content": "五十专城鬓尚青，左符分得意纵横。\n吏民犹记孔北海，宗室谁如刘更生。\n秋到郡楼和月上，花开后院带春行。\n何时我亦驱千骑，得傍三齐作附城。",
        "dynasty": "宋",
        "collection_info": null
    },
    {
        "uuid": "60e8ff0d738a499a4c7f32efe0c5b769",
        "title": "送何亨老以直秘阁出守毗陵",
        "author": "赵鼎臣",
        "content": "为郎岁久坐无毡，梦想扁舟眼欲穿。\n得郡更兼天禄阁，逢人先说惠山泉。\n欲知炙味余虽勇，争下鞭梢子独先。\n别后若为相忆处，大江南畔月婵娟。",
        "dynasty": "宋",
        "collection_info": null
    },
    {
        "uuid": "0d0a27aaabe19e763053fcb898a86c72",
        "title": "送李元量知池州",
        "author": "赵鼎臣",
        "content": "传闻喜色动周邦，日日江边望节幢。\n天下文章曾第一，关西材气本无双。\n好栽红药归持橐，却驾朱幡远渡江。\n千里不须劳笔力，从来九鼎尚能扛。",
        "dynasty": "宋",
        "collection_info": null
    },
    {
        "uuid": "93be39844f743884e86c553464d0eda7",
        "title": "送柳叔达侍知福州",
        "author": "赵鼎臣",
        "content": "山到瓯闽特地奇，满城楼观碧参差。\n胜游入眼如甘蔗，喜色逢人说荔枝。\n痛饮莫辜千日酒，剧谈聊付一枰棋。\n侍郎岂弟如慈父，想见邦人不忍欺。",
        "dynasty": "宋",
        "collection_info": null
    },
    {
        "uuid": "dbbd477e8b58833eeb06b946c32010a4",
        "title": "送同舍朱君彦明奉使东南措置铜事",
        "author": "赵鼎臣",
        "content": "天边使节动星辰，衔命归家得意新。\n负弩不须烦县令，挥金聊復燕乡人。\n锦衣行处江天晓，华表归时社树春。\n暂试铜山陶铸手，速应西上莫逡巡。",
        "dynasty": "宋",
        "collection_info": null
    },
    {
        "uuid": "87c5624c2678858f63a56a5f83a4283c",
        "title": "送王取道二首  其一",
        "author": "赵鼎臣",
        "content": "仁如尧舜圣天子，孝似骞参贤使君。\n拜章北阙墨尚湿，刻印东州符已分。\n从今懽笑对黄髮，不復咨嗟看白云。\n知公闭阁坐自了，比屋孝弟皆欣欣。",
        "dynasty": "宋",
        "collection_info": null
    },
    {
        "uuid": "57e5b08c14d7209e608099d9477500a9",
        "title": "送王取道二首  其二",
        "author": "赵鼎臣",
        "content": "凛然孝子与忠臣，恩义双全在一身。\n来作会稽千里雨，去为东武万家春。\n定将清浄安齐俗，空有讴歌戴越民。\n想过故乡须少驻，晓行方见锦衣新。",
        "dynasty": "宋",
        "collection_info": null
    },
    {
        "uuid": "ee1a4dd9928f071faf84c4716f801b15",
        "title": "送苏师德主簿领赴官和州",
        "author": "赵鼎臣",
        "content": "眼看汗血已成驹，忽泛扁舟兴不疏。\n官小自应亲簿领，政成当遣乐樵渔。\n举行诗礼为家法，收拾江山作俸余。\n苹满汀洲相忆处，秋风寄取一行书。",
        "dynasty": "宋",
        "collection_info": null
    },
    {
        "uuid": "11d8bc2be8ebdc5740bc23c49c853f5c",
        "title": "美之得免西行喜甚以韵见报因贺之美之尝许候得报即置酒故见于卒章",
        "author": "赵鼎臣",
        "content": "喜报征车已罢休，解鞍聊足放眉头。\n异时安石难高卧，此日相如固倦游。\n花恨春迟方半吐，云欺风弱未全收。\n正须曲糵相料理，万斛舟中试拍浮。",
        "dynasty": "宋",
        "collection_info": null
    },
    {
        "uuid": "cf56b9a09bf456a0d00e7a3147319429",
        "title": "次韵仲兄美之喜归二首  其一",
        "author": "赵鼎臣",
        "content": "好在青山隠翠眉，遥知不负芰荷衣。\n越吟凄断终怀本，宋鹢徘徊故倦飞。\n世路百忧无似客，人情万事莫如归。\n况逢邺下多才子，剩判流霞醉落晖。",
        "dynasty": "宋",
        "collection_info": null
    },
    {
        "uuid": "3d5a227e45f714b14d92f2b25c71b514",
        "title": "次韵仲兄美之喜归二首  其二",
        "author": "赵鼎臣",
        "content": "纤纤杨叶舞修眉，珍重烟光惹客衣。\n碧杏梢头鶑百啭，黄茅檐外燕双飞。\n自谙渔父醒犹醉，莫怨刘郎去又归。\n今日正南驱马首，未饶阴藿向阳晖。",
        "dynasty": "宋",
        "collection_info": null
    },
    {
        "uuid": "32e2e31ff2b498a96a7c0b1f321b62f8",
        "title": "张子仪以省员罢官若不释然者以诗勉之",
        "author": "赵鼎臣",
        "content": "折腰斗米笑徒劳，薄宦何能损一毛。\n他日未应忘令尹，今年还是省东曹。\n溟鵾得水鳞终变，鞴鹗逢秋势必高。\n隋岸春深好杨柳，莫将归思滞江皋。",
        "dynasty": "宋",
        "collection_info": null
    },
    {
        "uuid": "975ed21074b18ec4adcb5e5e765c6d9a",
        "title": "次韵前南阳太守王传翁",
        "author": "赵鼎臣",
        "content": "当年五马富才华，百斛珠玑在咄嗟。\n陌上行春迎晓日，楼头待月送余霞。\n屡闻田父歌遗爱，时有游人指渐嘉。\n笑杀即今痴太守，二毛憔悴眼昏花。",
        "dynasty": "宋",
        "collection_info": null
    },
    {
        "uuid": "fb4b15f836c1cc6034143fd2fbd8790b",
        "title": "寄武景才",
        "author": "赵鼎臣",
        "content": "清漳北去水滔滔，一舍相望倍鬰陶。\n腐肉岂宜撄利剑，小鷄聊用试牛刀。\n冯驩久客弹长铗，扬子多愁赋广骚。\n无限秋风助佳兴，故人不见我心劳。",
        "dynasty": "宋",
        "collection_info": null
    },
    {
        "uuid": "19e21921b56e04d06cb8767746b7b0fe",
        "title": "乡人胡舜举见和再次韵",
        "author": "赵鼎臣",
        "content": "咳唾珠玑出绪余，旧传词赋压三都。\n先生年辈如今少，乡里人情似旧无。\n睡思不禁诗作恼，衰颜正頼酒涂糊。\n他年鸡黍陪乡社，愧我空空一鄙夫。",
        "dynasty": "宋",
        "collection_info": null
    },
    {
        "uuid": "cda144ec5e17c5ca9634d11235b618ef",
        "title": "次韵翟二淳老见寄",
        "author": "赵鼎臣",
        "content": "十年不到鲁东门，归梦长随酒半醺。\n后进颇能欺俗吏，故交独肯寄高文。\n老贪北阙千钟米，兴在西山一段云。\n欲乞此身南亩去，移书先报苇溪闻。",
        "dynasty": "宋",
        "collection_info": null
    },
    {
        "uuid": "156f3dbfa782cc5e6aee80e1467f0500",
        "title": "次韵翟淳老",
        "author": "赵鼎臣",
        "content": "白髮为郎亦偶然，戴盆何敢望青天。\n簿书不足妨谈麈，稍入聊能续爨烟。\n竹隠逢秋应怨鹤，苇溪过雨欲生莲。\n一筹太息输吾子，老圃堂成在我先。",
        "dynasty": "宋",
        "collection_info": null
    },
    {
        "uuid": "7191e1f69d6a5a12928a1bc64f14314d",
        "title": "次韵夏倪均父见和辕字韵诗六首  其一",
        "author": "赵鼎臣",
        "content": "浩然骨冷但孤坟，疏雨梧桐句法存。\n忽见新诗来故里，错疑夫子是诸孙。\n江头春暖堪乘兴，洲上花开不掩门。\n日日城南望消息，仆夫为我取征辕。",
        "dynasty": "宋",
        "collection_info": null
    },
    {
        "uuid": "ea8feccb263d85f1a98ee9e5c437930e",
        "title": "次韵夏倪均父见和辕字韵诗六首  其二",
        "author": "赵鼎臣",
        "content": "南都词赋旧传闻，但有风流梗槩存。\n花径逢春张锦绣，竹林过雨长儿孙。\n跨城楼观云连夜，隔岸人家水映门。\n正要子诗弹压在，不应无事滞轮辕。",
        "dynasty": "宋",
        "collection_info": null
    },
    {
        "uuid": "1d95dc744aa0291345abf17886bf42c0",
        "title": "次韵夏倪均父见和辕字韵诗六首  其三",
        "author": "赵鼎臣",
        "content": "织女机头五色纹，裁成锦段远相存。\n篇篇境界如甘蔗，一一词章是外孙。\n载酒有人曾问字，谈诗无客敢登门。\n可怜衰病南阳守，强驾疲牛逐后辕。",
        "dynasty": "宋",
        "collection_info": null
    },
    {
        "uuid": "0518643a737e6507e7ff822a6881392d",
        "title": "次韵夏倪均父见和辕字韵诗六首  其四",
        "author": "赵鼎臣",
        "content": "眼看花枝作雾昏，年来无復壮心存。\n酒杯屡谏愁听妇，丁口新添喜到孙。\n揽镜自怜霜鬓叟，闭关谁顾雀罗门。\n乘车强欲班春去，野老携壶许傍辕。",
        "dynasty": "宋",
        "collection_info": null
    },
    {
        "uuid": "a04a5c649f0f30cc9cd86aa5b9d571ad",
        "title": "次韵夏倪均父见和辕字韵诗六首  其五",
        "author": "赵鼎臣",
        "content": "西郊不雨屡占云，抚字区区志颇存。\n未暇溉田如召父，翻愁告籴遣臧孙。\n愿闻滂沛流鸳瓦，相见欢呼动荜门。\n乞与高文讼风伯，卧龙何事敢停辕。",
        "dynasty": "宋",
        "collection_info": null
    },
    {
        "uuid": "f693f45e7edb71db45109be89a8ba9e7",
        "title": "次韵夏倪均父见和辕字韵诗六首  其六",
        "author": "赵鼎臣",
        "content": "何郎宿草已生坟，常老题诗翰墨存。\n陶令一生惟爱酒，孟郊千古遂无孙。\n探花梁苑春骑马，踏雪繁台夜叩门。\n欲觅旧游何处在，故人不见漫回辕。",
        "dynasty": "宋",
        "collection_info": null
    },
    {
        "uuid": "63e6a13862e16f595c42011c9f5da662",
        "title": "赠王正叔",
        "author": "赵鼎臣",
        "content": "百年图史富纵横，痛饮狂歌过一生。\n稷下先生初应诏，关西夫子旧知名。\n乘槎不觉侵霄汉，枕石终思返钓耕。\n好遣家童报消息，晓猿无事莫相惊。",
        "dynasty": "宋",
        "collection_info": null
    },
    {
        "uuid": "e4b4d1c5c91244d6ccfc38093b84967f",
        "title": "少夷见和戏以其韵赠之",
        "author": "赵鼎臣",
        "content": "南郭先生心似灰，一官偶向此间来。\n诗才举世当归逊，德行何人敢望回。\n三径就荒知有命，十年不调惜无媒。\n更添贫病相料理，颇遣黄花近酒杯。",
        "dynasty": "宋",
        "collection_info": null
    },
    {
        "uuid": "1ddf399671bdca73bea5323887e5d80e",
        "title": "次韵赵伯山见赠",
        "author": "赵鼎臣",
        "content": "十年眉宇记清扬，班列争看玉照行。\n奏雅不应参郑卫，论交何必减潘杨。\n老妻酿酒新知法，稚子扶犁渐肯堂。\n心计此身归已足，不须辛苦问耕桑。",
        "dynasty": "宋",
        "collection_info": null
    },
    {
        "uuid": "fb3e810375072e6f2767bec5c2339068",
        "title": "寄杨时可许少尹时有从兄之丧",
        "author": "赵鼎臣",
        "content": "忧患相随不少宽，出门赢得泪汍澜。\n岂知桃李争春色，但觉尘埃逐马鞍。\n客裏自应书问少，老来尤念别离难。\n故人曾解相思否，乞取相思过眼看。",
        "dynasty": "宋",
        "collection_info": null
    },
    {
        "uuid": "58ff40143b371f5ff40865690096eef6",
        "title": "余去冬赴南阳过尉氏以不获见孙少魏为恨近于同僚处见孙诗次韵寄之",
        "author": "赵鼎臣",
        "content": "髮如黑漆未成翁，野鹤孤高不受笼。\n踠足自疑天宇隘，举鞭可但冀羣空。\n闲吟秀句邀诗客，自协新声按舞童。\n已卜异时干典谒，莫嫌俗士不教通。",
        "dynasty": "宋",
        "collection_info": null
    },
    {
        "uuid": "1d0f64be57115401dedb394cb2029c74",
        "title": "寄外兄张会之",
        "author": "赵鼎臣",
        "content": "与兄憔悴各他乡，细数平生可断肠。\n少日父兄俱过隙，老来儿女忽成行。\n梦游湖北心常折，身在周南鬓已苍。\n莫向秋风原上望，脊令飞堕转悲凉。",
        "dynasty": "宋",
        "collection_info": null
    },
    {
        "uuid": "5794bea792aebdfa708a6e03ca95b222",
        "title": "赠如璧长老二首  其一",
        "author": "赵鼎臣",
        "content": "少游太学饶夫子，老倚清松璧上人。\n好与惠休为后嗣，直疑贾岛是前身。\n浮萍暂聚曾交臂，独鹤孤飞遂绝尘。\n肯念故人今白髮，与云出岫莫辞频。",
        "dynasty": "宋",
        "collection_info": null
    },
    {
        "uuid": "045c74ea796314ef090574a6caf0b1ed",
        "title": "赠如璧长老二首  其二",
        "author": "赵鼎臣",
        "content": "自为云山作主人，更邀麋鹿作比邻。\n一斋一粥今禅伯，无姓无名古逸民。\n尽了委缘心似水，未捐习气笔如神。\n丐师石上菖蒲节，要度人间八十春。",
        "dynasty": "宋",
        "collection_info": null
    },
    {
        "uuid": "9bc713f08accd772519f767e89eec3f4",
        "title": "元佑中先人将漕淮南与长乐林旦次中为僚其子硕儒肤与余游相好也后三十五年復相见于京师道旧涕泪已而復遣其爱子薿见过仍辱赠诗叙畴昔之好次其韵答之",
        "author": "赵鼎臣",
        "content": "往岁丁年戏綵同，别来几度茁葭蓬。\n贫无负郭嗟吾拙，老有名驹慰子穷。\n云断太行双拱木，鹤归华表两悲翁。\n更怜头裏千茎雪，纵得春风不解融。",
        "dynasty": "宋",
        "collection_info": null
    },
    {
        "uuid": "84ab0ed25c9958767878af0a7c3e7afc",
        "title": "韩次律在许下与叶少藴唱和他日以寄余因次韵和之并以寄叶",
        "author": "赵鼎臣",
        "content": "尺书不献罪何逃，每读新诗胜读骚。\n千里寄怀惟短梦，十年饮德似醇醪。\n次公治郡声方藉，陶令抛官趣独高。\n俗吏无缘参步武，白头终日漫尘劳。",
        "dynasty": "宋",
        "collection_info": null
    },
    {
        "uuid": "fdb35e1429330e805cecec6fdeca8bbf",
        "title": "暇日过西曹谒何安中得之李倞冲季咸许出近诗而未也戏以诗索",
        "author": "赵鼎臣",
        "content": "眼看簿领眩生花，共指墙阴待日斜。\n水部诗名今独步，河梁句法旧传家。\n未容碧海归深阔，应许阳春办咄嗟。\n莫为琼瑶生校计，古人初不废投瓜。",
        "dynasty": "宋",
        "collection_info": null
    },
    {
        "uuid": "f3eb1b810a114f74f272477289218740",
        "title": "司令谢兢元赐以诗见索近文且叙世旧次韵谢之",
        "author": "赵鼎臣",
        "content": "少年识字是天刑，妄意扶摇起北溟。\n我似羸羊安可驾，子如快剑不须硎。\n汗传骥种方新赤，毡付衡门只旧青。\n满纸恶诗将底用，为糊新样小围屏。",
        "dynasty": "宋",
        "collection_info": null
    },
    {
        "uuid": "61394e9efe3791ab38a00244c6dec060",
        "title": "次韵朱琳天球",
        "author": "赵鼎臣",
        "content": "河鼓仙人喜欲狂，云軿稍渡汉中央。\n应嗟此夜成弦筈，又待明年换雪霜。\n乞巧本非吾辈事，追欢已属少年场。\n可怜愁杀朱夫子，竟夕哦诗仰屋梁。",
        "dynasty": "宋",
        "collection_info": null
    },
    {
        "uuid": "d23e95101c8cf30041fc5dcc71b264d3",
        "title": "春日燕百花堂有怀前太守许子大以诗戏之",
        "author": "赵鼎臣",
        "content": "风流谁似许南阳，人到于今尚不忘。\n笔下涌成三峡水，胸中盖就百花堂。\n召公棠荫家家满，潘令桃蹊处处芳。\n借问蔡州何所似，瓠壶形势若为长。",
        "dynasty": "宋",
        "collection_info": null
    },
    {
        "uuid": "dcea7a173cb0405c9ce1ae15e43832b8",
        "title": "顷官会稽与江彦文赵胜非为僚盖二十余年于今矣前日相会于庭中道旧乐胜非许以家酿饷我久而不至尝请为后堂之客屡矣辄復未果意者殆余请之未坚也因以诗戏之并约彦文同赋",
        "author": "赵鼎臣",
        "content": "天上王孙驰誉早，江南官舍结交深。\n举头共惜湖山隔，屈指空惊岁月侵。\n青社欲颁从事酒，绨袍尤见故人心。\n绝闻列屋皆倾国，何日纤纤手自斟。",
        "dynasty": "宋",
        "collection_info": null
    },
    {
        "uuid": "096fcf6190ceab4ccf119d042e631b89",
        "title": "既以诗乞酒于胜非而彦文云吾酒殆不减渠当以饷子九日遶菊独对空樽而彦文使至因次前韵戏之",
        "author": "赵鼎臣",
        "content": "雨裏黄花愁正绝，篱边白酒意殊深。\n曲拳自觉我无用，然诺谁知公不侵。\n便许餔糟真好事，独令染指亦何心。\n小哉正恨鸱夷腹，倾倒聊堪一再斟。",
        "dynasty": "宋",
        "collection_info": null
    },
    {
        "uuid": "56058225da0eb486c6c3408d39ed1419",
        "title": "时可屡欲尝白酒会有客馈余因分以饷之既而惠诗讥酒器之隘因復次深字韵为答时可新买舞鬟甚丽而尚稚故云",
        "author": "赵鼎臣",
        "content": "解摈先生空傥䓪，草玄夫子独精深。\n谈诗亹亹心常折，使酒时时气颇侵。\n欲炙已勤知子意，投醪虽俭盖吾心。\n端知皓腕如绵弱，故遣涓涓只细斟。",
        "dynasty": "宋",
        "collection_info": null
    },
    {
        "uuid": "8365db07b217f2043e33088f40c1f0c5",
        "title": "朱贡父自尚书郎领宪河朔会高阳阙守因摄帅事以诗寄之且觅蟹螯",
        "author": "赵鼎臣",
        "content": "清渭三年伴浊泾，鸿毛一举便冥冥。\n帐前共听将军令，塞下争看使者星。\n四坐应刘邀俊彦，两行燕赵列娉婷。\n只知左手持螯美，不念贫交正独醒。",
        "dynasty": "宋",
        "collection_info": null
    },
    {
        "uuid": "8c35f1da46538a475cd0d7ecdd32dd4f",
        "title": "史东美置酒见招偶以释奠致斋不果往因为诗戏之以请他日之约兼呈周与刘敏叔",
        "author": "赵鼎臣",
        "content": "登车未肯便埋轮，置酒邀宾一笑春。\n北海尊罍知意重，太常官职恨斋频。\n愁霖已逐清欢失，胜槩空随好梦新。\n唤取江潭憔悴客，莫教偏作独醒人。",
        "dynasty": "宋",
        "collection_info": null
    },
    {
        "uuid": "696332583fa252429a8c3250a55b8427",
        "title": "闻苏叔党至京客于高殿帅之馆而未尝相闻以诗戏之",
        "author": "赵鼎臣",
        "content": "小坡不见二年余，闻到都城信有诸。\n雪裏便回非兴尽，鱼中不寄是情疏。\n朱门但识将军第，陋巷难逢长者车。\n别后欲知安否在，试凭青鸟问何如。",
        "dynasty": "宋",
        "collection_info": null
    },
    {
        "uuid": "417010edf83054433d4b1c34dd968a3a",
        "title": "走笔谢仲达饷新橘诗",
        "author": "赵鼎臣",
        "content": "薄暮传呼使者忙，儿童颠倒着衣裳。\n花开铁树何曾识，枣熟东家漫得尝。\n厌客欲开丞相阁，绝交先寄洞庭香。\n直须载酒同君饮，免使繁枝怨晓霜。",
        "dynasty": "宋",
        "collection_info": null
    },
    {
        "uuid": "a673532190633eaf6eb0de60110583ad",
        "title": "代拟和御制睿思殿赐宴赏金橘诗",
        "author": "赵鼎臣",
        "content": "帝燕蓬莱月最良，广寒仙部出中房。\n浥霜火齐纍纍熟，噀雾金苞冉冉香。\n地向江南移茂苑，人于天下醉清觞。\n愿因嘉果论忠孝，报国丹心敢暂忘。",
        "dynasty": "宋",
        "collection_info": null
    },
    {
        "uuid": "54ba2208bd7b3412ed15370d47ccd187",
        "title": "东坡兄弟应制举日各携砚一入对廷中而黄门之砚为其甥文骥所宝好事者往往有诗文以请余故亦同赋",
        "author": "赵鼎臣",
        "content": "不见东坡老弟昆，文章浩荡失渊源。\n眉山当日人何在，曲阜他年履尚存。\n试想研磨虽有处，欲寻斧凿见无痕。\n计功何必惭周鼎，会使词林百怪奔。",
        "dynasty": "宋",
        "collection_info": null
    },
    {
        "uuid": "bd6600ab07bf671df8a52e7bcde1966a",
        "title": "马宗玉教授自大名考进士归以诗赠之",
        "author": "赵鼎臣",
        "content": "清世谁人怨考槃，喜闻明诏竞弹冠。\n文章得路呈身易，衡石当前下笔难。\n尽拔灵珠沧海暗，独横长剑晓天寒。\n知君故是抡才手，拟抱焦桐一问看。",
        "dynasty": "宋",
        "collection_info": null
    },
    {
        "uuid": "a50b84d2e432c8ad8575bb9da4d33bfb",
        "title": "辛丑二月二十四日以故事被檄诣贡院榜下诃止观者五鼓至院前榜未出假寐门台之上忽忆秦夷行在院中因作小诗戏之预约西池之游秦出当以呈也",
        "author": "赵鼎臣",
        "content": "不妨骯脏倚朱门，坐睡聊醒宿酒醺。\n顾我尚犹堪御侮，逢公那敢更论文。\n水添池面今三尺，花减春光已二分。\n颇许韩非同传否，西城行乐念相闻。",
        "dynasty": "宋",
        "collection_info": null
    },
    {
        "uuid": "d7c6482d5bbf3929648b7a5d6a3dffaa",
        "title": "榜出即事戏成",
        "author": "赵鼎臣",
        "content": "黄纸争看淡墨书，人人自恐姓名无。\n用心正似争蛮触，出手何如得雉卢。\n路入广寒人共羡，捷传城濮气争呼。\n回思三十年前事，华髮萧萧一病夫。",
        "dynasty": "宋",
        "collection_info": null
    },
    {
        "uuid": "d999597ab4208a22f74ac9541c7351c8",
        "title": "奇将赴廷试用韵",
        "author": "赵鼎臣",
        "content": "忆昔先公一束书，起家儋石向来无。\n子孙但欲传仓库，婚嫁何曾议郑卢。\n孝弟一门贫自乐，科名三世喜相呼。\n更须力献平津策，夺取龙头慰老夫。",
        "dynasty": "宋",
        "collection_info": null
    },
    {
        "uuid": "f04075bf335ccbe22a90dd7301a98f39",
        "title": "育下第用前韵示之",
        "author": "赵鼎臣",
        "content": "人生当读五车书，一第区区汝岂无。\n但可三冬长足史，何须一掷便成卢。\n少年决战虽当力，健将衔枚不用呼。\n莫共痴儿论𦙤臊，不能再鼓定非夫。",
        "dynasty": "宋",
        "collection_info": null
    },
    {
        "uuid": "ca488fbda3952fac1db5f7c308d3a908",
        "title": "容之在藁城闻欲从帅辟用前韵戏之",
        "author": "赵鼎臣",
        "content": "使者争飞荐鹗书，论才何止朔方无。\n从军更欲投毛颖，仗剑还思跨的卢。\n塞北吏民方眷恋，晋阳耆旧已欢呼。\n可怜公绰堪廊庙，漫作区区薛大夫。",
        "dynasty": "宋",
        "collection_info": null
    },
    {
        "uuid": "999a0017a35846f552c71ee9303a053c",
        "title": "再赋杉字韵呈美之",
        "author": "赵鼎臣",
        "content": "高卧终朝对碧巉，肯将志气逐尘凡。\n眼穿斜谷双蓬鬓，身在长安一布衫。\n未把渔竿栖汉濑，定随霖雨起商岩。\n明堂有日求梁栋，认取凌云万丈杉。",
        "dynasty": "宋",
        "collection_info": null
    },
    {
        "uuid": "1dfe36dcac6707b840daa91dc087f358",
        "title": "闰月中澣与诸客会于葆真宫郑顾道有诗次韵",
        "author": "赵鼎臣",
        "content": "野性宜将寂寞滨，林间景物倍曾亲。\n逢棋便可消长日，下马何妨问主人。\n雨过夏畦供馔美，风来水阁送凉新。\n重游更待秋风起，凈扫池头醉一巡。",
        "dynasty": "宋",
        "collection_info": null
    },
    {
        "uuid": "b970b18136617430600ec29df9c45208",
        "title": "汪彦文以葆真韵见赠次韵答之",
        "author": "赵鼎臣",
        "content": "少年倾盖海之滨，白髮相逢意转亲。\n三伏偶乘偷暇日，一枰聊作暂闲人。\n官清已怪腰金晚，诗好因缘梦笔新。\n火急着成封禅颂，属车方欲议东巡。",
        "dynasty": "宋",
        "collection_info": null
    },
    {
        "uuid": "0e3d70fdad561b788966817cd4a9878b",
        "title": "七月朔集于河沙方允迪辞疾不至已而闻新买妾甚美用葆真韵作俚语戏之",
        "author": "赵鼎臣",
        "content": "解佩时时梦汉滨，不将喜事报交亲。\n围棋頼作争先客，买妾方成得意人。\n乍看梳装传内样，剩供头面买时新。\n拚须一醉金钗侧，莫向罇前着暗巡。",
        "dynasty": "宋",
        "collection_info": null
    },
    {
        "uuid": "62267fcba5a11be9d5f7d3601d36306f",
        "title": "杨时可苏在廷家有声伎之奉而又俱为秋官属诸公方以诗请之余恨未尝识苏然时可邀使同赋故亦用此韵",
        "author": "赵鼎臣",
        "content": "文章华翰九天开，二妙同时在一台。\n高会竞看文阵合，后堂新许客星来。\n评诗故自当归逊，在寝何容敢望回。\n已请杏花留一笑，不劳羯鼓横相催。",
        "dynasty": "宋",
        "collection_info": null
    },
    {
        "uuid": "b012b78cd946472b699a08e8a563d849",
        "title": "贺韩子苍迁居",
        "author": "赵鼎臣",
        "content": "南邻歌舞北邻呼，藏室仙人肯卜居。\n着撰初无千斛米，般移空有五车书。\n乌来屋上看殊好，燕集梁间喜有余。\n莫把先生轻相料，锦囊犹自可专车。",
        "dynasty": "宋",
        "collection_info": null
    },
    {
        "uuid": "8096c599c8395f4ff72b884c476d5036",
        "title": "山中即事",
        "author": "赵鼎臣",
        "content": "山谷崎岖路寂寥，我行今日是何朝。\n春归阳木青先变，雪落阴崖冻不消。\n迟日映云犹未暖，余寒挟雨尚能骄。\n绝闻近舍村酤美，野老相逢苦见邀。",
        "dynasty": "宋",
        "collection_info": null
    },
    {
        "uuid": "b8934f9ceb5567a11e220f021fe2854f",
        "title": "偶成",
        "author": "赵鼎臣",
        "content": "此身三十九年非，高论逡巡已少卑。\n未解营生穷似蝨，不堪作吏钝如椎。\n春光烂熳然心火，愁绪牵连织鬓丝。\n却羡耦耕人最乐，只应沮溺是吾师。",
        "dynasty": "宋",
        "collection_info": null
    },
    {
        "uuid": "9eee064c17857fc20d52c2ea036eca27",
        "title": "移疾",
        "author": "赵鼎臣",
        "content": "年来乐事不关身，藜杖绳床过了春。\n穷在世间真有鬼，钱于我处独无神。\n稍谙药性都缘病，尚恋官粮只为贫。\n不学小儿潘骑省，逢人惊怪二毛新。",
        "dynasty": "宋",
        "collection_info": null
    },
    {
        "uuid": "129a1cdbcf6f95c3e9081d4a6ae037d6",
        "title": "不寐",
        "author": "赵鼎臣",
        "content": "秋光已向鬓毛催，寒色仍从枕簟来。\n天外角声风引去，日边归梦雨惊回。\n愁能醉客非关酒，老欲随人不待媒。\n拟放此身无着处，闲时只合且衔杯。",
        "dynasty": "宋",
        "collection_info": null
    },
    {
        "uuid": "33523f52d866655abd5f97fd0c9bcdd2",
        "title": "寄题宝应县五柳亭",
        "author": "赵鼎臣",
        "content": "肯向明时事隠沦，亭边五柳漫摇春。\n当年未易胜今日，此地还如见古人。\n高兴不随霜叶尽，清风长与露条新。\n何妨便着先生传，一洗淮南俗吏尘。",
        "dynasty": "宋",
        "collection_info": null
    },
    {
        "uuid": "4176b03dfb198fd739757a2a3ad4ee23",
        "title": "归雁亭",
        "author": "赵鼎臣",
        "content": "东风杨柳杏花飞，曾伴先生酒一巵。\n前辈风流那復见，小亭烟雨漫相思。\n城边春草路南北，山下河梁人别离。\n一尺短书湘水阔，年年愁绝雁归时。",
        "dynasty": "宋",
        "collection_info": null
    },
    {
        "uuid": "350acbe13b17044d9716c3c3ae5fdbf5",
        "title": "锦绣亭",
        "author": "赵鼎臣",
        "content": "买花不惜万钱空，点缀芳菲似画工。\n十样锦机翻剑外，一年春色在壶中。\n醒来莫遣风吹碧，醉裏何妨烛映红。\n待得他年成步障，寄书来唤苇溪翁。",
        "dynasty": "宋",
        "collection_info": null
    },
    {
        "uuid": "baa1d12e781cae7b5b8cf00d73d64a17",
        "title": "大司成葛雅卿輓诗",
        "author": "赵鼎臣",
        "content": "兄弟同升世所难，公家伯仲尽鹓鸾。\n甘泉侍从双狨坐，国子先生两杏坛。\n丹旐随舟千里哭，丰碑表墓万人看。\n白头故友空垂泪，一纸新书墨未干。",
        "dynasty": "宋",
        "collection_info": null
    },
    {
        "uuid": "2db2b0c24481cd37d571682a2521b8a2",
        "title": "寄高阳宰张即功",
        "author": "赵鼎臣",
        "content": "方丈仙山客，高阳辩士乡。\n圣朝新命吏，茂宰近为郎。\n烽火三关戍，尘埃百战场。\n幽燕通聘问，蕃汉杂耕桑。\n政简人安堵，刑清舍掩棠。\n万家鱼蟹贱，十里芰荷香。\n置酒时多暇，裁诗夜未央。\n水摇天影乱，风送角声长。\n骤见秋云白，相思塞草黄。\n无忘寄消息，看取雁南翔。",
        "dynasty": "宋",
        "collection_info": null
    },
    {
        "uuid": "87dd55dec1ba34aba3844b4983f4843b",
        "title": "九月二十六日韩弼夫与十九娘赴官郢州之京山携家出饯于城南郝氏之园席上作小诗送韩儿侄咸和",
        "author": "赵鼎臣",
        "content": "西风吹叶落，南浦送行人。\n白酒难留客，黄花不当春。",
        "dynasty": "宋",
        "collection_info": null
    },
    {
        "uuid": "5a44f16b483fe16ea3e65bbd7be0e16f",
        "title": "自和",
        "author": "赵鼎臣",
        "content": "卞和三献后，不復见斯人。\n探得连城璧，归时正及春。",
        "dynasty": "宋",
        "collection_info": null
    },
    {
        "uuid": "a193b2c67acff4b34bd8fa5f43e383be",
        "title": "代弼夫和",
        "author": "赵鼎臣",
        "content": "京山虽百里，何以慰吾人。\n乞取蒲葵扇，持归作小春。",
        "dynasty": "宋",
        "collection_info": null
    },
    {
        "uuid": "5eb3742577b46f261df3548af2b8ed85",
        "title": "凈名境界",
        "author": "赵鼎臣",
        "content": "老子方丈裏，先生缾钵间。\n须将为实用，过后没机关。",
        "dynasty": "宋",
        "collection_info": null
    },
    {
        "uuid": "a471197ea394bc351b5d38988c862b29",
        "title": "盘斋诗",
        "author": "赵鼎臣",
        "content": "退之送李愿，归欤两山间。\n而今乃有此，坐能悦吾颜。",
        "dynasty": "宋",
        "collection_info": null
    },
    {
        "uuid": "368ffc379022a8f9f24473db1b9a543e",
        "title": "清风峡",
        "author": "赵鼎臣",
        "content": "几被红尘误，潜欣玉宇开。\n主人贤若此，款待故人来。",
        "dynasty": "宋",
        "collection_info": null
    },
    {
        "uuid": "80bcb8b665413b22d23120379c7ae1e5",
        "title": "过霍子盘故居时霍已入都",
        "author": "赵鼎臣",
        "content": "月下一壶酒，故人于此同。\n故人今不见，明月又成空。",
        "dynasty": "宋",
        "collection_info": null
    },
    {
        "uuid": "f8d31de754c80ced2aa8fa644ddf96fb",
        "title": "石井",
        "author": "赵鼎臣",
        "content": "山腰一石窟，其深不可计。\n静听水潺湲，流作涧声细。",
        "dynasty": "宋",
        "collection_info": null
    },
    {
        "uuid": "9955e17f5f45b45d4fc8138f01bbf1b3",
        "title": "以双蟹杯酒饷阿宝作诗戏之",
        "author": "赵鼎臣",
        "content": "双螯才映筯，一勺仅盈瓯。\n未足多沉湎，聊堪小拍浮。",
        "dynasty": "宋",
        "collection_info": null
    },
    {
        "uuid": "b0eef6e0fc703e87027f8ca91d6186d6",
        "title": "侍耕诗三首  其一",
        "author": "赵鼎臣",
        "content": "记取宣和第一年，銮舆晓出劝耕田。\n侍臣竞欲终千亩，大半农夫不暇鞭。",
        "dynasty": "宋",
        "collection_info": null
    },
    {
        "uuid": "fc6628c5009c350badf927398b5d0686",
        "title": "侍耕诗三首  其二",
        "author": "赵鼎臣",
        "content": "田头老父话生平，不学终军漫请缨。\n南亩未为遭遇晚，亲逢天子问春耕。",
        "dynasty": "宋",
        "collection_info": null
    },
    {
        "uuid": "2ff34d9bda889c12c82881aea32d1309",
        "title": "侍耕诗三首  其三",
        "author": "赵鼎臣",
        "content": "巍巍端拱圣曾孙，束帛如山贲远村。\n千亩欲严宗庙礼，三推亲屈帝王尊。",
        "dynasty": "宋",
        "collection_info": null
    },
    {
        "uuid": "99a6459cc99cbec1059e02cf826cf074",
        "title": "和默庵喜雨述怀二首  其一",
        "author": "赵鼎臣",
        "content": "昨日江头晚雨天，一舟如叶可扁然。\n故人政自把锄急，叹想当时子在川。",
        "dynasty": "宋",
        "collection_info": null
    },
    {
        "uuid": "cfcd016cffaa31db3aa8fab7b0ba1b21",
        "title": "和默庵喜雨述怀二首  其二",
        "author": "赵鼎臣",
        "content": "一翻雨过艷阳天，桃李无言还寂然。\n解道春江断桥句，旧时闻说徐师川。",
        "dynasty": "宋",
        "collection_info": null
    },
    {
        "uuid": "6634e8967d71ce3ff02d968051a3bdb4",
        "title": "雨中走笔招唐臣徐子明饮",
        "author": "赵鼎臣",
        "content": "桃李纷纷落雨余，愁看春色洗铅朱。\n试凭髯许招徐邈，颇復能中酒圣无。",
        "dynasty": "宋",
        "collection_info": null
    },
    {
        "uuid": "2096eeea61c9c0b462994c86f276dcc1",
        "title": "雁荡山中逢雨戏成诗",
        "author": "赵鼎臣",
        "content": "试凭溪鸟谢青山，莫遣愁霖碍往还。\n身是江南趋走吏，暂来能得几多闲。",
        "dynasty": "宋",
        "collection_info": null
    },
    {
        "uuid": "f91684c285e1a42acbd83a0f3aa06e3a",
        "title": "次韵杨时可雪中三绝句  其一",
        "author": "赵鼎臣",
        "content": "雪裏孤芳不自难，花心炯炯向春单。\n可怜风伯能痴妬，故作无端分外寒。",
        "dynasty": "宋",
        "collection_info": null
    },
    {
        "uuid": "754708588ca461b230129a4ddf53b051",
        "title": "次韵杨时可雪中三绝句  其二",
        "author": "赵鼎臣",
        "content": "见睍消流似发蒙，宿云归尽不禁风。\n小桃洗面添光泽，未点臙脂已自红。",
        "dynasty": "宋",
        "collection_info": null
    },
    {
        "uuid": "64faffd387898b97e76dcd571f387d35",
        "title": "次韵杨时可雪中三绝句  其三",
        "author": "赵鼎臣",
        "content": "怕寒终日醉如泥，强欲寻春意转迷。\n柳絮榆钱从约勒，桃红李白要提携。",
        "dynasty": "宋",
        "collection_info": null
    },
    {
        "uuid": "67d500f346c94bb18016cc5fb0d2f2a0",
        "title": "雪中寄丹元子",
        "author": "赵鼎臣",
        "content": "阴风一夜搅春冥，风定纷纷雪片零。\n想见玉清真境上，白虚光裏诵黄庭。",
        "dynasty": "宋",
        "collection_info": null
    },
    {
        "uuid": "70e0f4d0094230db42fee47fab33dcba",
        "title": "咏史",
        "author": "赵鼎臣",
        "content": "张汤忍死能偿怨，苏季横尸会报仇。\n利口有神君看取，盖棺犹解作戈矛。",
        "dynasty": "宋",
        "collection_info": null
    },
    {
        "uuid": "294ce9a7f511ee98ac54e7750a56e919",
        "title": "咏史寄毛德修",
        "author": "赵鼎臣",
        "content": "将军舍下雀罗宽，骠骑营前万马攒。\n冷暖不随时俗变，古今惟有一任安。",
        "dynasty": "宋",
        "collection_info": null
    },
    {
        "uuid": "f0e2c2359e364ba7dceb8f34604185d4",
        "title": "被檄诣益津过谒城自和元日所题诗",
        "author": "赵鼎臣",
        "content": "燕舞鶑啼争窈窕，桃红李白斗尖新。\n尽将锦绣遮阡陌，春到田家自不贫。",
        "dynasty": "宋",
        "collection_info": null
    },
    {
        "uuid": "f941c3deec7e8b57636919ad75cf2930",
        "title": "初见太行",
        "author": "赵鼎臣",
        "content": "已作盐梅济时了，却收霖雨入山来。\n当年富贵汾阳郭，异代功名相国裴。",
        "dynasty": "宋",
        "collection_info": null
    },
    {
        "uuid": "e1f88445355410ea591fb40f23e205eb",
        "title": "暮宿戍楼诗",
        "author": "赵鼎臣",
        "content": "蚊雷汗雨夜方初，独卧谯门气少苏。\n睡觉不知星斗落，恍然魂梦在江湖。",
        "dynasty": "宋",
        "collection_info": null
    },
    {
        "uuid": "3193d37fc775d79e4390e17da895aed5",
        "title": "过邢州柳溪中门扃锁甚严隔户窥之见荷花烂然盈沼作",
        "author": "赵鼎臣",
        "content": "娇红娅姹不胜姿，只许行人半面窥。\n恰似姑苏明月夜，水晶宫殿锁西施。",
        "dynasty": "宋",
        "collection_info": null
    },
    {
        "uuid": "14e3308cbab7ee0769cdf7a28e6bce23",
        "title": "渡河",
        "author": "赵鼎臣",
        "content": "野彴纔堪一木支，行人立马故依迟。\n何须更作西征赋，临水登高尽有诗。",
        "dynasty": "宋",
        "collection_info": null
    },
    {
        "uuid": "093128e9e915fb8c83bc4c2fcb8ecaec",
        "title": "至水口闻必欲买舟到怀安县",
        "author": "赵鼎臣",
        "content": "不使风帆船可上，篙工真是箇中强。\n明朝幸自顺流下，醉卧从教溪水长。",
        "dynasty": "宋",
        "collection_info": null
    },
    {
        "uuid": "82adb99fc9a32540bebcc09abea0aee0",
        "title": "仲春至王官铺壁间读时可诗戏次其韵云簿领堆中不举头坐令双鬓欲惊秋苍生未必须安石自为青衫作滞留已而时可见之復次韵解嘲十二月復过此重次前韵",
        "author": "赵鼎臣",
        "content": "微官相缚共低头，两见燕南塞草秋。\n说向苍生应大笑，为谁奔走为谁留。",
        "dynasty": "宋",
        "collection_info": null
    },
    {
        "uuid": "651a61e8bf0e3dd1eb58c8eff7017c84",
        "title": "曲村骑置次子盘韵",
        "author": "赵鼎臣",
        "content": "谁教雾豹不归山，文采时时见一斑。\n奔走正忙诗更好，此心何处得安閒。",
        "dynasty": "宋",
        "collection_info": null
    },
    {
        "uuid": "20c7b99f01f7df981cac877c329b4066",
        "title": "题穰东驿",
        "author": "赵鼎臣",
        "content": "邯郸枕裏人何在，华表声中鹤仅存。\n世上悲欢三百载，此怀当与退之论。",
        "dynasty": "宋",
        "collection_info": null
    },
    {
        "uuid": "db02498df2209bd837a4681e4aadb1b0",
        "title": "送杨深道渊",
        "author": "赵鼎臣",
        "content": "高牙大纛立门户，鸣玉腰金皆父兄。\n读尽床头书万卷，他年功业看纵横。",
        "dynasty": "宋",
        "collection_info": null
    },
    {
        "uuid": "f55aa726fc9072ff8be5f9cfc168bdda",
        "title": "次韵彭作少逸道中小诗",
        "author": "赵鼎臣",
        "content": "南北东西鬓欲斑，临流太息未知还。\n身居渔父篷笼底，心在秋山爽气间。",
        "dynasty": "宋",
        "collection_info": null
    },
    {
        "uuid": "0cb6f4b06ddeb7b1555e79a3f8ecc6e2",
        "title": "次韵杜公美奉使道中见寄",
        "author": "赵鼎臣",
        "content": "乘槎征路接天潢，笑指龙沙一线长。\n万里归来心似铁，岁寒松柏要经霜。",
        "dynasty": "宋",
        "collection_info": null
    },
    {
        "uuid": "12091a40cf65baabbb4f67aa260f6863",
        "title": "京兆王持正叔以特诏至阙下除将仕郎放归山意若不释然者于其行置酒以饯之  其一",
        "author": "赵鼎臣",
        "content": "偶然乘兴度幽关，却驾柴车返旧山。\n出处在君无不可，岂缘飞倦始知还。",
        "dynasty": "宋",
        "collection_info": null
    },
    {
        "uuid": "8300b2ef417bdd7cf0af45991f4ed142",
        "title": "京兆王持正叔以特诏至阙下除将仕郎放归山意若不释然者于其行置酒以饯之  其二",
        "author": "赵鼎臣",
        "content": "百首新诗兴不疏，锦囊盈载出东都。\n扁舟莫羡鸱夷子，自有山堂敌五湖。",
        "dynasty": "宋",
        "collection_info": null
    },
    {
        "uuid": "ea8c107b5b140faa4a81bf089fdb3446",
        "title": "上王京兆  其一",
        "author": "赵鼎臣",
        "content": "腰金入侍身逢主，裂郡疏封禄逮亲。\n雅俗坐如周重鲁，偷儿争似晋奔秦。",
        "dynasty": "宋",
        "collection_info": null
    },
    {
        "uuid": "0b8e9e7b9ce229381e3ef0baefded8fa",
        "title": "上王京兆  其二",
        "author": "赵鼎臣",
        "content": "年来辇毂富欢声，囹圄经今四度清。\n路上遗金人不拾，狱中茂草月长生。",
        "dynasty": "宋",
        "collection_info": null
    },
    {
        "uuid": "ced63df70da9ccc886ae48535906af76",
        "title": "上王京兆  其三",
        "author": "赵鼎臣",
        "content": "大道周庐满帝京，怪来无讼里闾清。\n数行诏令家家有，到处如逢大尹行。",
        "dynasty": "宋",
        "collection_info": null
    },
    {
        "uuid": "c4648cbd7e264439a4cbd8551c01518a",
        "title": "上王京兆  其四",
        "author": "赵鼎臣",
        "content": "少见姦人探赤白，都无恶少掷枭卢。\n西邻禴祭东邻学，看却肥牛不敢屠。",
        "dynasty": "宋",
        "collection_info": null
    },
    {
        "uuid": "4c7930e334590247ce22036b142380c3",
        "title": "谒子约不遇戏书其壁",
        "author": "赵鼎臣",
        "content": "几年不识城东路，今日相思特地来。\n正使朱门堪炙手，不能一为故人开。",
        "dynasty": "宋",
        "collection_info": null
    },
    {
        "uuid": "784f48028dc51eb692e822bf54a31094",
        "title": "冰斋",
        "author": "赵鼎臣",
        "content": "生于水而寒于水，都在君家燕座中。\n只箇从来堪受用，何须更远挹清风。",
        "dynasty": "宋",
        "collection_info": null
    },
    {
        "uuid": "bfc6da1233792d75776d8cb4344f970d",
        "title": "九月十二日诣王信孺赐第因过书院怀李萧远王尧明题于壁二君皆信孺客相继登第而王独第一故云",
        "author": "赵鼎臣",
        "content": "平原门下客三千，桂籍连年得两贤。\n毕竟文章归第一，王郎后发独争光。",
        "dynasty": "宋",
        "collection_info": null
    },
    {
        "uuid": "b29cbd62930faa9146e5d9254fd81d63",
        "title": "郊行三首  其一",
        "author": "赵鼎臣",
        "content": "柳边村径逐门成，聊许閒人到处行。\n去懒苦憎牛马走，归迟生怯凤凰城。",
        "dynasty": "宋",
        "collection_info": null
    },
    {
        "uuid": "88792a2301ee6f7d2d0ee6f46e97149c",
        "title": "郊行三首  其二",
        "author": "赵鼎臣",
        "content": "马上寻春不见花，藏红映绿苦週遮。\n醉乡眼缬初何有，赢得桃源梦到家。",
        "dynasty": "宋",
        "collection_info": null
    },
    {
        "uuid": "90c22be0cab7243b09702a2253cb3b83",
        "title": "郊行三首  其三",
        "author": "赵鼎臣",
        "content": "盎盎春泉自满溪，花藏归路使人迷。\n少年悞逐车轮去，芳草斜阳何处堤。",
        "dynasty": "宋",
        "collection_info": null
    },
    {
        "uuid": "c17d53a6f2e7fa46162ed3c0d357951d",
        "title": "小桥",
        "author": "赵鼎臣",
        "content": "山接青天欲荡摩，秋风骚客独经过。\n怪来诗句无容和，端为烟岚发兴多。",
        "dynasty": "宋",
        "collection_info": null
    },
    {
        "uuid": "172e213d866a65c2c2bce3c1dc0e5df9",
        "title": "饮方池诗",
        "author": "赵鼎臣",
        "content": "闻说髯卿酒屡中，清尊惟与故人空。\n醉穿驰道归家去，十里花枝相映红。",
        "dynasty": "宋",
        "collection_info": null
    },
    {
        "uuid": "38107e1f662f59b6aee26c51d0bf32c8",
        "title": "夜泛剡溪",
        "author": "赵鼎臣",
        "content": "剡溪清浅石棱棱，夜半星稀月欲升。\n独恨此间无可访，不须野雪兴方乘。",
        "dynasty": "宋",
        "collection_info": null
    },
    {
        "uuid": "252f688eba6dcd4b96c6a1fc14d4c54d",
        "title": "刘阮祠",
        "author": "赵鼎臣",
        "content": "采药偶从山裏去，寻家却自洞中归。\n朝云暮雨漫愁绝，古往今来果是非。",
        "dynasty": "宋",
        "collection_info": null
    },
    {
        "uuid": "8e9ec6be545aeffeabc99e6c819b40bb",
        "title": "双林寺",
        "author": "赵鼎臣",
        "content": "邂逅每携诗卷往，猖狂復带酒樽来。\n逢春须作游山兴，莫待红残吁可哀。",
        "dynasty": "宋",
        "collection_info": null
    },
    {
        "uuid": "1c8757dd7fb6ba6195803bedef4c42c3",
        "title": "犹子弃画盘谷图戏书其后",
        "author": "赵鼎臣",
        "content": "欲买青山未有钱，每逢佳处但垂涎。\n一庵所占无多地，赊我盘中数亩田。",
        "dynasty": "宋",
        "collection_info": null
    },
    {
        "uuid": "4c269a2fe4a56f972984badc1ff8351f",
        "title": "古意堂",
        "author": "赵鼎臣",
        "content": "破鼎如铛价万金，古文科斗费推寻。\n不须更待琴弦足，会有幽人识此心。",
        "dynasty": "宋",
        "collection_info": null
    },
    {
        "uuid": "9f2d63e4aa7299b235b6afb821f7b827",
        "title": "喜凉亭",
        "author": "赵鼎臣",
        "content": "小亭新筑藕花边，为爱陂塘五月天。\n最好一番风雨过，琼珠无数落清泉。",
        "dynasty": "宋",
        "collection_info": null
    },
    {
        "uuid": "930a10fe3c435d74da753e28e4f527ab",
        "title": "独往亭",
        "author": "赵鼎臣",
        "content": "亭前旧种碧琅玕，别后何人着眼看。\n山下溪流接潮水，时凭双鲤报平安。",
        "dynasty": "宋",
        "collection_info": null
    },
    {
        "uuid": "881b9d88ab0d0d2d5fbb1e35d9e259f2",
        "title": "戏马子约",
        "author": "赵鼎臣",
        "content": "罗敷十六鬓如云，五马徘徊动使君。\n见说黄金难可意，试凭青翼去相闻。",
        "dynasty": "宋",
        "collection_info": null
    },
    {
        "uuid": "4cca740ae670ffb24b2e0afc6a0699a0",
        "title": "歌",
        "author": "赵鼎臣",
        "content": "玎珰响铁未须敲，更听清声彻碧霄。\n最爱六么花十八，索人起舞眼频招。",
        "dynasty": "宋",
        "collection_info": null
    },
    {
        "uuid": "7d42733f3ef1c36ce9224b44db16b056",
        "title": "余有鑑其制如书册戏号勋业簿取子美诗所谓勋业频看鑑者马子约题诗其上云勋业簿中频点捡只添白髮与苍颜和之",
        "author": "赵鼎臣",
        "content": "人心各自如其面，白首论交尚不情。\n惟有箇中真莫逆，时时相对说平生。",
        "dynasty": "宋",
        "collection_info": null
    },
    {
        "uuid": "5d4bc4d155412735eae241f8a12177a4",
        "title": "十五日冬至次长垣王强夫置酒雪大作醉中踏雪步行出西城登锦绣亭",
        "author": "赵鼎臣",
        "content": "萧萧冷木噪寒鸦，未有春风发柳芽。\n应为亭边无锦绣，天公散水自成花。",
        "dynasty": "宋",
        "collection_info": null
    },
    {
        "uuid": "91e23643b1e69906d2d4ff1c989fe4de",
        "title": "戏书纸尾寄犹子弃问锦绣亭春色",
        "author": "赵鼎臣",
        "content": "新年桃李渐胚胎，锦绣亭边处处栽。\n寄汝馆陶三尺素，要知春色写将来。",
        "dynasty": "宋",
        "collection_info": null
    },
    {
        "uuid": "783a20ae63e5d274b0fcd9779d89eb84",
        "title": "赤尉苏太原寄半丈红走笔谢之",
        "author": "赵鼎臣",
        "content": "京兆官曹棰楚中，今年春色又成空。\n应怜头裏千茎雪，折赠枝间半丈红。",
        "dynasty": "宋",
        "collection_info": null
    },
    {
        "uuid": "4e39044c1a1b7ba9aa9b7a526a70a00d",
        "title": "游洪福不果入",
        "author": "赵鼎臣",
        "content": "愁风愁雨一春中，无限芳菲转手空。\n不到武陵肠欲断，桃花可惜为谁红。",
        "dynasty": "宋",
        "collection_info": null
    },
    {
        "uuid": "5514d25138e8c8b27ad8c106b65d7789",
        "title": "棠梨",
        "author": "赵鼎臣",
        "content": "晓驱羸马日将中，眼饱何曾念腹空。\n可是爱花狂不彻，棠梨树下觅残红。",
        "dynasty": "宋",
        "collection_info": null
    },
    {
        "uuid": "fa0080d91ff03474a13ca44552ded5a0",
        "title": "游石桥遇隠者",
        "author": "赵鼎臣",
        "content": "巨石引飞梁，奔泉泻纤缟。\n行攀石上藤，坐听林间鸟。\n兹游既物外，此地即天表。\n旷然脱尘嚣，率尔慕轻矫。\n道逢餐霞人，邂逅惬幽讨。\n绝粮三十年，颜色长美好。\n云此岩上芝，可得终岁饱。\n盛谈山中趣，似欲容吾老。\n平生苦因循，学道真不早。\n忧患日煎熬，精神岁消槁。\n况为官拘挛，而与事缠绕。\n悲欢相乘除，失多殊得少。\n君言会可思，待我婚嫁了。",
        "dynasty": "宋",
        "collection_info": null
    },
    {
        "uuid": "08c5083e6cc55158309d8eb68332cc64",
        "title": "宿天章寺",
        "author": "赵鼎臣",
        "content": "高士已陈迹，青山犹故居。\n地存修禊水，俗有换鹅书。\n旧像丹青改，诸山楷法疏。\n我来寻坏壁，妄意有遗余。",
        "dynasty": "宋",
        "collection_info": null
    },
    {
        "uuid": "144dabc5fa2c1b79782332b16a1e6925",
        "title": "拟和元夕御制",
        "author": "赵鼎臣",
        "content": "万户千门绣作团，未央宫阙耸巑岏。\n灯花无数排金粟，月魄当空倚扇纨。\n香绕御炉烟羃羃，玉瑶仙佩响珊珊。\n游人共说归来晚，一枕钧天好梦残。",
        "dynasty": "宋",
        "collection_info": null
    },
    {
        "uuid": "0997e7b406e58baefb3c24760d519d8a",
        "title": "拟和元夕御诗",
        "author": "赵鼎臣",
        "content": "元夜新添一月春，曲轻花嫩未成尘。\n笙歌满地醉还醒，楼阁中天奂且轮。\n新乐妙如仪凤舞，远人动似塞鸿宾。\n不知湛露恩多少，但见三韩拜舞频。",
        "dynasty": "宋",
        "collection_info": null
    },
    {
        "uuid": "fa305f12a861eb14b4769f5981d6b752",
        "title": "句  其一",
        "author": "赵鼎臣",
        "content": "词源江海浩奔忙，句法风骚森出入。",
        "dynasty": "宋",
        "collection_info": null
    },
    {
        "uuid": "1f2282ad4a1c955eca759331980d2999",
        "title": "句  其二",
        "author": "赵鼎臣",
        "content": "古来此景叹经岁，今夜谁家不倚楼。",
        "dynasty": "宋",
        "collection_info": null
    }
]