[
    {
        "title": "摸鱼儿 又匆匆、月鞭露镫",
        "author": "周伯阳",
        "content": "又匆匆、月鞭露镫，梅花江上归路。\n海图破碎来时线，何似彩衣低舞。\n风雪暮。\n正望断青山，一发云横处。\n浩歌独举。\n便想见迎门，牵衣儿女，总是旧眉妩。\n阳关曲，挥洒紫薇花露。\n妙音清远高古。\n经寒杨柳休轻折，摇动一溪霜雾。\n邯郸步。\n笑布袜青鞋，去住知何许。\n汀鸥沙鹭。\n若问我重来，明年有约，今日是前度。",
        "dynasty": "宋",
        "collection_info": null
    },
    {
        "title": "春从天上来 浩荡青冥",
        "author": "周伯阳",
        "content": "浩荡青冥。\n正凉露如洗，万里虚明。\n鼓角悲健，秋入重城。\n彷佛石上三生。\n指蓬莱云路，渺何许、月冷风清。\n倚南楼、一声长笛，几点残星。\n西风旧年有约，听候蛩语夜，客里心惊。\n红树山深，翠苔门掩，想见露草疏萤。\n便乘风归去，阑干外、河汉西倾。\n笑淹留，划然孤啸，云白天青。",
        "dynasty": "宋",
        "collection_info": null
    }
]