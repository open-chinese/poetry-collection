[
    {
        "uuid": "4e96899a707d7c675fb1c3ae80005d5f",
        "title": "南乡子 向晚出京关",
        "author": "张商英",
        "content": "向晚出京关。\n细雨微风拂面寒。\n杨柳堤边青草岸，堪观。\n只在人心咫尺间。\n酒饮盏须干。\n莫道浮生似等闲。\n用则逆理天下事，何难。\n不用云中别有山。",
        "dynasty": "宋",
        "collection_info": null
    },
    {
        "uuid": "ab67cdd0bd5d3c93504b7ed5b67908f1",
        "title": "南乡子 瓦钵与磁瓯",
        "author": "张商英",
        "content": "瓦钵与磁瓯。\n闲伴白云醉后休。\n得失事常贫也乐，无忧。\n运去英雄不自由。\n彭越与韩侯。\n盖世功名一土丘。\n名利有饵鱼吞饵，轮收。\n得脱那能更上钩。",
        "dynasty": "宋",
        "collection_info": null
    },
    {
        "uuid": "9684188b5d9cba5a619b469cc70a151b",
        "title": "凌云行",
        "author": "张商英",
        "content": "麻姑何代仙，南城有遗坛。\n双练飞绝巘，天风逼人寒。\n枯螺抱怪石，几见海水干。\n清都在何许，烟雾不可干。\n宫阙镂白玉，辎軿驾朱鸾。\n念非粗浊质，可以超云端。\n冲虚尽尘滓，变化生羽翰。\n悠悠戚施子，汲汲营餔餐。\n颀然硕且大，躯干压马鞍。\n奉养恐不至，齿髮忽已残。\n呼吸一时绝，枯骸积巑岏。\n膝行望碧落，霄露零衣冠。\n愿闻道之妙，不用掷米丹。\n人间宁足乐，弃去夫何难。",
        "dynasty": "宋",
        "collection_info": null
    },
    {
        "uuid": "15a02f9c2a3930c2799129f24c1d0754",
        "title": "过梁口",
        "author": "张商英",
        "content": "迢迢一水遶千山，桑柘阴阴聚落宽。\n好事莫传江上信，渔樵自不识衣冠。",
        "dynasty": "宋",
        "collection_info": null
    },
    {
        "uuid": "5a0340c6444589eea0d85b3e2611800d",
        "title": "赠玉岩",
        "author": "张商英",
        "content": "四围岩谷上通天，岩底幽人抱腹眠。\n不羡庄鹏抟九万，肯随齐客列三千。\n养成白雪高歌调，散尽黄金有简编。\n野鹿今朝入城市，为余有意下林泉。",
        "dynasty": "宋",
        "collection_info": null
    },
    {
        "uuid": "ae84022dc83ac1f91470edb95d49feba",
        "title": "睢阳五老图",
        "author": "张商英",
        "content": "德政调元向道閒，天朝诏许实辞冠。\n丹心耿耿悬象魏，青史昭昭照玉桓。\n晚节友贤阳凤暖，老年忧世谷驹寒。\n太平犹自存龟鑑，后进仪刑仰慕看。",
        "dynasty": "宋",
        "collection_info": null
    },
    {
        "uuid": "693394d0b07b85cc7224482347e93ec4",
        "title": "蒋坊寺赐老僧",
        "author": "张商英",
        "content": "九十光阴欠五年，寒灰枯木老云泉。\n眼明尚可穿针鼻，齿硬犹能嚼石莲。\n疑是合知诸佛印，果然别得一枝禅。\n不因看破真赃物，安得囊中出小编。",
        "dynasty": "宋",
        "collection_info": null
    },
    {
        "uuid": "ae985d6979da68eba228ff4fd0535b60",
        "title": "香林院",
        "author": "张商英",
        "content": "瑟瑟松上风，冥冥竹间露。\n窗虚簟色寒，石侧苍苔古。\n长廊寂无人，殿阁下铃语。\n此意两萧然，徘徊不能去。",
        "dynasty": "宋",
        "collection_info": null
    },
    {
        "uuid": "3a60fdb37047164985132de3828e2c42",
        "title": "金精山留题",
        "author": "张商英",
        "content": "秦亡项灭汉罢兵，分王宗室皆连城。\n西方女子不用事，张氏有妇怀金精。\n吴山之下吴水曲，石鼓峰峦翠相矗。\n山幽水邃闺阁严，二八芳年貌如玉。\n吴王闻知心欲狂，珠琲缯纩罗千箱。\n苦凭青翼致消息，陈说富贵夸膏粱。\n玉人冷笑吾当许，汝第为吾开洞府。\n洞成赋诗悲下土，悲哉下土人皆苦。\n飘飘仙袂凌上苍，天街昴毕腾辉光。\n使回千里涩进步，目极五云空断肠。\n吴王悒悒忽不乐，入顾后宫情索寞。\n仙凡会合竟何年，多谢君王凿洞天。",
        "dynasty": "宋",
        "collection_info": null
    },
    {
        "uuid": "54642e1cec5bd216c8dc4a5e6269805c",
        "title": "孤愤吟二首  其一",
        "author": "张商英",
        "content": "平津谀武帝，尧舜未为聪。\n归来东阁士，称颂比周公。\n势利变人心，上下交相蒙。\n低颜望眉睫，一喜生春风。\n优游卒兹岁，安知朝野空。",
        "dynasty": "宋",
        "collection_info": null
    },
    {
        "uuid": "08db1e5c07aa657699c3cf50143500e1",
        "title": "孤愤吟二首  其二",
        "author": "张商英",
        "content": "青青一本桑，下可百夫息。\n泠泠一井泉，上有千人汲。\n千里以为郡，百里以为邑。\n生齿岂不繁，教化繄尔力。\n何事北窗人，叹此徒劳职。",
        "dynasty": "宋",
        "collection_info": null
    },
    {
        "uuid": "f3f87fa8e5096899047c15d9a07f892b",
        "title": "挽老苏先生",
        "author": "张商英",
        "content": "近来天下文章格，尽是之人咳唾余。\n方喜丘园空繐帐，何期箫吹咽轜车。\n一生自抱萧张术，万古空传杨孟书。\n大志未酬身已没，为君双泪湿衣裾。",
        "dynasty": "宋",
        "collection_info": null
    },
    {
        "uuid": "ed11db161335eee5d94dd58a445c4d3c",
        "title": "题关公像",
        "author": "张商英",
        "content": "月缺不改光，剑折不改铓。\n月缺白易满，剑折尚带霜。\n势利寻常事，难屈志士肠。\n男儿有死节，可杀不可量。",
        "dynasty": "宋",
        "collection_info": null
    },
    {
        "uuid": "658f4ab8a26ded340b3188d955e9321f",
        "title": "护国寺",
        "author": "张商英",
        "content": "薄宦区区可叹嗟，寂寥寒馆过村家。\n神锥岂向囊中出，宝剑聊凭醉后夸。\n就禄勉持毛义檄，读书空满惠生车。\n掩关不识青春好，一夜狂风已落花。",
        "dynasty": "宋",
        "collection_info": null
    },
    {
        "uuid": "28ec6e84fe1271b621ae9677b960ae9d",
        "title": "与刘跛子饮市桥",
        "author": "张商英",
        "content": "迁客湖湘召赴京，轮蹄迎迓一何荣。\n争如与子市桥饮，且免人间宠辱惊。",
        "dynasty": "宋",
        "collection_info": null
    },
    {
        "uuid": "d8af96c70c63e358efdd3c81a7038bf2",
        "title": "游天平山",
        "author": "张商英",
        "content": "洞天金阙天平爵，层{山廛}石崖寒玉削。\n突兀云生缥缈间，鬅松树大侵寥廓。\n苍鹿挨摧北斗魁，耍猿弄损南辰角。\n碑文压破石鳌头，琅玕烂折玉兔脚。\n背岩松柏碧森森，向日杂花红灼灼。\n遮碍林虑半壁天，琢成云汉千里壑。\n宫宰炉烧延寿香，避秦采得长生药。\n风物依稀紫府宫，岚光缭绕朱陵阁。\n路转樵人目下迷，桃源仙子心无错。\n千形万状天平山，剖判玄黄天地作。",
        "dynasty": "宋",
        "collection_info": null
    },
    {
        "uuid": "3c32a6f6f9f59db833bbbad60c78371f",
        "title": "题天平山扑猪岭",
        "author": "张商英",
        "content": "玉皇不禁上天梯，半筑临崖与斗齐。\n昨日我因寻药到，祇疑惊起日中鸡。",
        "dynasty": "宋",
        "collection_info": null
    },
    {
        "uuid": "bfa602ad8c2c9b8237670f1fe2454c2c",
        "title": "五台山",
        "author": "张商英",
        "content": "五顶嵯峨接太虚，就中偏称我师居。\n毒龙池畔云生早，猛兽岩前客过疏。\n冰雪满山银点缀，香花徧地锦舒铺。\n展开坐具长三尺，方占山河五百余。",
        "dynasty": "宋",
        "collection_info": null
    },
    {
        "uuid": "0f5c2f91a6b84d242d75172521f95d44",
        "title": "见山亭",
        "author": "张商英",
        "content": "帘捲疏烟醉眼开，浮云飞尽见崔嵬。\n苦嗟霖雨遮藏久，深谢晴风列致来。\n丹桂有时明月满，旧山无路白猿哀。\n禅僧指我真空理，心火茫然一夜灰。",
        "dynasty": "宋",
        "collection_info": null
    },
    {
        "uuid": "ab538e19bd759483c40d637465860981",
        "title": "游青原山",
        "author": "张商英",
        "content": "所至纷纷簿领堆，也须风月洗尘埃。\n明朝相与寻师去，况是同行掉臂来。",
        "dynasty": "宋",
        "collection_info": null
    },
    {
        "uuid": "5f95301934abce986aa10122624232f1",
        "title": "华阳洞",
        "author": "张商英",
        "content": "素虎斑虬蹑紫烟，几看沧海变桑田。\n赤城玉笥寻真后，又到华阳第八天。",
        "dynasty": "宋",
        "collection_info": null
    },
    {
        "uuid": "b044466fd4c4e4573237cd5e78281543",
        "title": "涢阴亭",
        "author": "张商英",
        "content": "驾言晨出涢台隅，涢上登临酒拍壶。\n不似岘山羊叔子，心随汉水欲吞吴。",
        "dynasty": "宋",
        "collection_info": null
    },
    {
        "uuid": "215baf3754fd47dc4fdf3ca22a05f266",
        "title": "东台",
        "author": "张商英",
        "content": "迢迢云水涉峰峦，渐觉天低宇宙宽。\n东北分明睹大海，西南咫尺望长安。\n圆光化现珠千颗，耸日初昇火一团。\n风雨每从岩下起，那罗洞裏有龙蟠。",
        "dynasty": "宋",
        "collection_info": null
    },
    {
        "uuid": "5813e333838f8073e402dc40da07813a",
        "title": "南台",
        "author": "张商英",
        "content": "迢迢策杖上南台，北望清凉眼豁开。\n二片烟霞笼紫府，万年松径锁苍苔。\n人游灵境涉溪去，我访真容踏顶来。\n前后三三知者少，衲僧到此费徘徊。",
        "dynasty": "宋",
        "collection_info": null
    },
    {
        "uuid": "f3831e68798e4dcee832a1a76fc4422c",
        "title": "西台",
        "author": "张商英",
        "content": "宝台高峻足穹苍，狮子遗踪八水傍。\n五色云中游上界，九重天外看西方。\n三时雨泪龙宫冷，一夜风飘月桂香。\n土石尚能消罪障，何劳菩萨放神光。",
        "dynasty": "宋",
        "collection_info": null
    },
    {
        "uuid": "51d4b8ddea7cbeb2b756b92fc603905a",
        "title": "北台",
        "author": "张商英",
        "content": "北台高峻碧崔嵬，多少游人到便迴。\n怕见目前生地狱，愁闻耳畔发风雷。\n七星每夜霑峰顶，六出长年积涧隈。\n若遇黑龙灵懆者，人间心念自然灰。",
        "dynasty": "宋",
        "collection_info": null
    },
    {
        "uuid": "2eea0dca74321e9c441be6e3fe29660d",
        "title": "中台",
        "author": "张商英",
        "content": "中台岌岌最堪观，四面林峰拥翠峦。\n万壑松声心地嚮，数条山色骨毛寒。\n重重燕水东南阔，漠漠黄沙西北宽。\n总信文殊归向者，大家高步白云端。",
        "dynasty": "宋",
        "collection_info": null
    },
    {
        "uuid": "2a7369fdaa58225bafc2f38b5c284833",
        "title": "凈明塔",
        "author": "张商英",
        "content": "月满汾川宝铎寒，谁来此地葬金棺。\n育王得道行空际，尊者飞光出指端。\n天上凝云常覆定，人间劫火漫烧残。\n三千世界无留迹，聊向阎浮示涅槃。",
        "dynasty": "宋",
        "collection_info": null
    },
    {
        "uuid": "0bc2e681cc6cb77faad73764b18c1357",
        "title": "圣灯",
        "author": "张商英",
        "content": "云贴西山日出东，一轮明相现云中。\n修行莫道无榜模，只恐修行落断空。",
        "dynasty": "宋",
        "collection_info": null
    },
    {
        "uuid": "14f08ef9e37f929c3e90f3951cf141d7",
        "title": "解脱禅师道场",
        "author": "张商英",
        "content": "圣凡路上绝纤痕，解脱文殊各自论。\n东土西天无着处，佛光山下一龛存。",
        "dynasty": "宋",
        "collection_info": null
    },
    {
        "uuid": "a37ed3e5cc6203fece5eff865dfcf10b",
        "title": "秘魔岩",
        "author": "张商英",
        "content": "阅尽龙宫五百函，三年不下秘魔岩。\n须知别有安身处，脱却如来鹘臭衫。",
        "dynasty": "宋",
        "collection_info": null
    },
    {
        "uuid": "ae17f95b0f4b3a0fa1792af07c06d824",
        "title": "宋老生殉难诗",
        "author": "张商英",
        "content": "血战保孤城，嗟哉宋老生。\n身甘殉隋难，义不屈唐兵。\n骨已尘埃尽，光犹日月争。\n裴刘等死耳，谁重復谁轻。",
        "dynasty": "宋",
        "collection_info": null
    },
    {
        "uuid": "6f8834473351d0281a32e0cf8e57dfea",
        "title": "和前韵",
        "author": "张商英",
        "content": "东湖水落露堤沙，舟过湖心藻荇斜。\n野径小桥穿竹巷，烟村疏柳间芦花。\n新秔炊熟胭脂白，活鲫珍于丙穴嘉。\n饮散肩舆乘皓月，烛笼何用两行纱。",
        "dynasty": "宋",
        "collection_info": null
    },
    {
        "uuid": "1022746507da7dfc0b2c8e9fc81ea366",
        "title": "赠博士承议",
        "author": "张商英",
        "content": "南归迁客气平和，磊落胸中所得多。\n白日过从唯陆谞，清宵梦想适维摩。\n裴徊未忍捐鸡肋，寂寞犹能顾雀罗。\n好与乡人敦薄俗，莫因哺啜负岷峨。",
        "dynasty": "宋",
        "collection_info": null
    },
    {
        "uuid": "aaeab32e42fef8cd06bf5c65497a2fab",
        "title": "和孙右司沅州道上过元夕",
        "author": "张商英",
        "content": "三五皇州夜色鲜，使车方事武陵蛮。\n华灯邈想端门外，翠辇初临太一还。\n月满九衢闻舜乐，云开双阙见尧颜。\n自怜风雨新城道，陟彼崔嵬我马艰。",
        "dynasty": "宋",
        "collection_info": null
    },
    {
        "uuid": "3fd29c6c3890d7c3c05b0ca0e6ae385a",
        "title": "平阳道中过上元",
        "author": "张商英",
        "content": "元夕吾何处，吾行次晋郊。\n乐棚垂苇席，灯柱缚松梢。\n俚妇朱双脸，村夫赤两骹。\n春田夸积雪，酒胆醉仍杪。",
        "dynasty": "宋",
        "collection_info": null
    },
    {
        "uuid": "67722da510b65531c1dc81691e2e339b",
        "title": "上元秭归溪西社火点灯  其一",
        "author": "张商英",
        "content": "百丈游灯遶石坡，溪西保社事黄魔。\n草花灼灼迎新福，腰鼓冬冬踏旧歌。",
        "dynasty": "宋",
        "collection_info": null
    },
    {
        "uuid": "2301df680da7f1a39d1f74ef436ad419",
        "title": "上元秭归溪西社火点灯  其二",
        "author": "张商英",
        "content": "溪西灯社宝莲台，一点光明远更开。\n料得长杨宫裏见，却疑仙火下云来。",
        "dynasty": "宋",
        "collection_info": null
    },
    {
        "uuid": "a3871f71ecdba7ea09e21f3aacaa99bb",
        "title": "和刘尉赤岸上巳  其一",
        "author": "张商英",
        "content": "教池天气不胜情，携手聊同陌上行。\n洛禊嬉游修故事，楚歌欢笑集村氓。\n慕潘珍果盈车掷，挑卓幽琴满座倾。\n为报兰亭王逸少，且无今日管弦声。",
        "dynasty": "宋",
        "collection_info": null
    },
    {
        "uuid": "bc46524a9cf8d3a5cf2dc9f25e2b8a95",
        "title": "和刘尉赤岸上巳  其二",
        "author": "张商英",
        "content": "采兰时节近清明，朝野欢娱值太平。\n坦率从来如庾亮，穷愁素不学虞卿。\n三年阳渚成何事，一觉邯郸悟此生。\n把酒花前须醉倒，肯教风雨落繁英。",
        "dynasty": "宋",
        "collection_info": null
    },
    {
        "uuid": "bd363c3bd1b41103d61eaf669bacb370",
        "title": "上巳舣舟汉口命驾凤栖成二绝句  其一",
        "author": "张商英",
        "content": "上巳嬉游集汉阳，云收雨霁日舒光。\n瑞烟和气横寥廓，何用兰亭祓不祥。",
        "dynasty": "宋",
        "collection_info": null
    },
    {
        "uuid": "11bf5fbba78151db65e005d093596bfa",
        "title": "上巳舣舟汉口命驾凤栖成二绝句  其二",
        "author": "张商英",
        "content": "池上澄辉冻已销，阳和巧思着花梢。\n残云断霭归何处，翠幰红帷遍乐郊。",
        "dynasty": "宋",
        "collection_info": null
    },
    {
        "uuid": "0d899f459390f1f74c4e36ee77ed91e3",
        "title": "竞渡",
        "author": "张商英",
        "content": "龙舟鼓笛和吴歌，采索缠筒弔汨罗。\n文腿千人齐举棹，岂知湖海有风波。",
        "dynasty": "宋",
        "collection_info": null
    },
    {
        "uuid": "a6da363996fc9d077ac016a3236c4cd8",
        "title": "端午偶题",
        "author": "张商英",
        "content": "孤忠不屈赴湘流，甘与干逢地下游。\n若共蛟龙争口食，何如附会楚王休。",
        "dynasty": "宋",
        "collection_info": null
    },
    {
        "uuid": "e2ea2120cc06a3f7cbd314673753ba9e",
        "title": "端午献扇",
        "author": "张商英",
        "content": "纨扇新成献乃翁，草堂虚寂起清风。\n欲知妙用真无有，不离而今掌握中。",
        "dynasty": "宋",
        "collection_info": null
    },
    {
        "uuid": "aa292823b51e5325d79f104221a54048",
        "title": "端午同子宣平岚榭晚酌望南山而有作",
        "author": "张商英",
        "content": "相见常嗟相聚稀，平岚危榭对斜晖。\n牛羊遍野草初绿，槐柳成阴春已归。\n顶上绯生麋角解，嘴边黄尽燕初飞。\n白头共作天涯客，几向南山咏式微。",
        "dynasty": "宋",
        "collection_info": null
    },
    {
        "uuid": "7c7c73d7477292fac9a3ce926ca6a422",
        "title": "立秋会监司",
        "author": "张商英",
        "content": "片叶飞空忽报秋，玉醅浮蚁恰新篘。\n相逢昂饮聊乘兴，万事从它一日休。",
        "dynasty": "宋",
        "collection_info": null
    },
    {
        "uuid": "640992eedbb42deafe0f4761a0a4e775",
        "title": "跋胡德林七夕",
        "author": "张商英",
        "content": "鼓盆新恨度良宵，怅望仙娥未见邀。\n会取天河离合意，何曾灵鹊久成桥。",
        "dynasty": "宋",
        "collection_info": null
    },
    {
        "uuid": "007a96c5a8bc0df78a2e5e1d017807a0",
        "title": "中秋夜寄克道运使",
        "author": "张商英",
        "content": "不见柯山客，中秋月又圆。\n夜分清滴露，天末淡收烟。\n念远情非俗，凌虚骨欲仙。\n素琴明此恨，相与对婵娟。",
        "dynasty": "宋",
        "collection_info": null
    },
    {
        "uuid": "d1f60f6a9bb54f8f48cdf21f1317caff",
        "title": "进贺冬至",
        "author": "张商英",
        "content": "烛满天街晓漏长，杜门牢落叹台纲。\n金吾六卒闲私第，玉笋千官守未央。\n五贵吁谟恩盗贼，一朝新事劾风霜。\n尧天咫尺横云雾，遥庆南山万寿觞。",
        "dynasty": "宋",
        "collection_info": null
    },
    {
        "uuid": "93e0d1272696003a519e475874d5c141",
        "title": "偈一首",
        "author": "张商英",
        "content": "五老机缘共一方，神锋各向袖中藏。\n明朝老将登坛看，便请横矛战一场。",
        "dynasty": "宋",
        "collection_info": null
    },
    {
        "uuid": "9cc46b898a2b961ed6604175904a5302",
        "title": "颂一首",
        "author": "张商英",
        "content": "鼓寂钟沉托钵回，岩头一拶语如雷。\n果然只得三年活，莫是遭他受记来。",
        "dynasty": "宋",
        "collection_info": null
    },
    {
        "uuid": "ef5fd9a38ba589c732bb4b379d2aa4c1",
        "title": "诗一首",
        "author": "张商英",
        "content": "野僧迎客下烟岚，试问如何是翠岩。\n门近洪崖千尺井，石桥分水绕松杉。",
        "dynasty": "宋",
        "collection_info": null
    },
    {
        "uuid": "95c0ebd88ed9f5fc8f438efbb4c85c6b",
        "title": "题真浄肖像",
        "author": "张商英",
        "content": "云庵纲宗，能用能照。\n冷面严眸，神光独耀。\n孰传其旨，觌露唯肖。\n前悦后洪，如融如肇。",
        "dynasty": "宋",
        "collection_info": null
    },
    {
        "uuid": "31cae4dd052c01b884130dd2dfc472a7",
        "title": "偈二首  其一",
        "author": "张商英",
        "content": "乱云堆裏数峰高，绝学高人此遯逃。\n无奈俗官寻住处，前驱一喝散猿猱。",
        "dynasty": "宋",
        "collection_info": null
    },
    {
        "uuid": "5edf15747e9e2d63b5972ff4479e8973",
        "title": "偈二首  其二",
        "author": "张商英",
        "content": "久嚮黄龙山裏龙，到来只见住山翁。\n须是背触拳头外，别有灵犀一点通。",
        "dynasty": "宋",
        "collection_info": null
    },
    {
        "uuid": "3132803c3d40753bcd68b20f83b026c4",
        "title": "雪",
        "author": "张商英",
        "content": "六出飘萧万瓦干，冰壶天地不容看。\n金门贺客螭头冷，草阁吟终粟瓦寒。\n故人家在西溪上，欲叩柴门兴已阑。",
        "dynasty": "宋",
        "collection_info": null
    },
    {
        "uuid": "48171840d804b25d2db4ea73efbac407",
        "title": "神仙",
        "author": "张商英",
        "content": "土木形容殷七七，水云情性许閒閒。\n身中火枣无人会，此药元来便驻颜。",
        "dynasty": "宋",
        "collection_info": null
    },
    {
        "uuid": "3cd888502ecfdca6e6b98d676a4da308",
        "title": "涪州",
        "author": "张商英",
        "content": "瘴地风云早，温天气候催。\n穷冬不见雪，正月已闻雷。",
        "dynasty": "宋",
        "collection_info": null
    },
    {
        "uuid": "cb87478b25109a04fc828d5226ef2207",
        "title": "咏戏仙亭",
        "author": "张商英",
        "content": "浓洄江水泻高滩，中有神龙久屈蟠。\n众乐妙音时响亮，双娃长袖忽阑珊。\n世间变化无非幻，阁上登临正好欢。\n观幻见真真亦幻，谷花岩草谩凭阑。",
        "dynasty": "宋",
        "collection_info": null
    },
    {
        "uuid": "14b9514649cb110ab51fd500a545c34d",
        "title": "猫",
        "author": "张商英",
        "content": "白玉狻猊藉锦茵，写经湖上凈名轩。\n吾方大谬求前定，尔亦何知不少喧。\n出没任从仓内鼠，钻窥宁似槛中猿。\n高眠永日长相对，更约冬裘共足温。",
        "dynasty": "宋",
        "collection_info": null
    },
    {
        "uuid": "bc4b84b3a4e8f925bee94780743f81fa",
        "title": "赋新繁周表权如诏亭",
        "author": "张商英",
        "content": "乌犀解轴黄金装，吴绫蜀锦鸾凤翔。\n欧虞飞毫洒中诏，帝曰咨汝田曹郎。\n汝能教子以义方，济济来仕吾国光。\n贲汝爵秩及身章，潜德晦耀吾岂忘。\n田曹有亭在繁上，旧以义方揭亭榜。\n安知教子三千年，契合前言被天奬。\n翰林为易如诏名，春入丘园添气象。\n里老来观归责儿，急寻字解治王诗。\n綵衣朱旛典便郡，简池太守真汝师。",
        "dynasty": "宋",
        "collection_info": null
    },
    {
        "uuid": "ab54d41c728f9790eda63fd227b3c8bf",
        "title": "朱泾船子禅师",
        "author": "张商英",
        "content": "芦苇萧萧江岸秋，长天独月向西流。\n离鈎三寸无人道，笑倚兰桡自点头。",
        "dynasty": "宋",
        "collection_info": null
    },
    {
        "uuid": "534de9f1c94218db2b723a44307063f6",
        "title": "四贤堂",
        "author": "张商英",
        "content": "文昭文定与文忠，内翰元之共四公。\n政事风流俱第一，典刑人物更谁同。\n能诗只有东坡老，到处唯寻六一翁。\n欲遣滁阳招作客，五星同聚此堂中。",
        "dynasty": "宋",
        "collection_info": null
    },
    {
        "uuid": "8174f34c7c38c023d0948e041922ebfd",
        "title": "江陵",
        "author": "张商英",
        "content": "地连云梦水无边，天断夷陵欲尽山。\n曾是刘虬高饮地，不知何处扣玄关。",
        "dynasty": "宋",
        "collection_info": null
    },
    {
        "uuid": "b6db990b826c542cd608d9bad2c6d188",
        "title": "吴孟宗",
        "author": "张商英",
        "content": "孟宗泣竹冬笋生，岂是青青竹有情。\n大抵主张非有物，人心但莫负幽明。",
        "dynasty": "宋",
        "collection_info": null
    },
    {
        "uuid": "34c751f9d9e1c829871cc32334297874",
        "title": "灵泉寺着华严合论作",
        "author": "张商英",
        "content": "合论流通七卷经，点教开眼示群生。\n不须天女添瓶水，自有灵泉一派清。",
        "dynasty": "宋",
        "collection_info": null
    },
    {
        "uuid": "3c4c191fba907e4081039ca5e82828eb",
        "title": "归州",
        "author": "张商英",
        "content": "归州男子屈灵均，归乡女儿王昭君。\n山穷林薄不肥沃，生尔才貌空绝群。\n男为逐臣沉湘水，女嫁穹庐夫万里。\n汉宫无色楚无人，丑陋险邪君自喜。",
        "dynasty": "宋",
        "collection_info": null
    },
    {
        "uuid": "98a0a605d794bef5a526b6d2322bc956",
        "title": "秭归  其一",
        "author": "张商英",
        "content": "乱石乌牛伏，惊涛白马奔。\n大家齐拭目，看我过龙门。",
        "dynasty": "宋",
        "collection_info": null
    },
    {
        "uuid": "2974df2be29deeb35b77e0ae16a3d2bf",
        "title": "秭归  其二",
        "author": "张商英",
        "content": "惊心乌石莲花淖，过眼黄牛竹节滩。\n征棹直从中溜去，好山只得片时看。",
        "dynasty": "宋",
        "collection_info": null
    },
    {
        "uuid": "a8d08d790365a398363e908cae9bacbc",
        "title": "秋兴亭",
        "author": "张商英",
        "content": "风送片帆来北客，霜凋万木见东州。\n湖光碧湛郎官水，苇岸黄深鹦鹉洲。",
        "dynasty": "宋",
        "collection_info": null
    },
    {
        "uuid": "c783807668ef82d8e020aaee135cc193",
        "title": "南峰寺",
        "author": "张商英",
        "content": "寺据南峰顶，僧传北祖禅。\n孤云飞远峤，落日满平川。\n法界穷三大，河山遍大千。\n香灯方丈小，又结一来缘。",
        "dynasty": "宋",
        "collection_info": null
    },
    {
        "uuid": "ec35c68aee942e5f507463abedefee24",
        "title": "拟岘亭",
        "author": "张商英",
        "content": "英雄往事堪叹息，栏干徙倚情何极。\n学取山翁醉似泥，不同羊祜谋人国。",
        "dynasty": "宋",
        "collection_info": null
    },
    {
        "uuid": "c8825f059d45c0a8c9667b7b65a900dc",
        "title": "读书灯",
        "author": "张商英",
        "content": "小笼疏四面，明纸罩孤灯。\n自小共寒热，相亲如友朋。\n旧书曾递照，新烛莫相憎。\n几为吟诗苦，留光到夙兴。",
        "dynasty": "宋",
        "collection_info": null
    },
    {
        "uuid": "04082d9377abe9ff802b8b9d40657c37",
        "title": "七夕歌",
        "author": "张商英",
        "content": "河东美人天帝子，机杼年年劳玉指。\n织成云雾紫绡衣，辛苦无懽容不理。\n帝怜独居无与娱，河西嫁得牵牛夫。\n贪懽不归天帝怒，谪归却踏来时路。\n但令一岁一相逢，七月七日桥边渡。",
        "dynasty": "宋",
        "collection_info": null
    },
    {
        "uuid": "21ba8b8bf7b48a4720d9271529ec217d",
        "title": "颂一首",
        "author": "张商英",
        "content": "马师一喝大雄峰，深入髑髅三日聋。\n黄蘗闻之惊吐舌，江西从此立宗风。",
        "dynasty": "宋",
        "collection_info": null
    },
    {
        "uuid": "6dcc5cba58bee73e3d372d443a23a178",
        "title": "答平禅师",
        "author": "张商英",
        "content": "吐舌耳聋师已晓，搥胸祇得哭苍天。\n盘山会裏翻筋斗，到此方知普化颠。",
        "dynasty": "宋",
        "collection_info": null
    },
    {
        "uuid": "d6478611e938dc81e853570144c4d4db",
        "title": "牡丹",
        "author": "张商英",
        "content": "落日宾朋醉帽斜，笙歌一曲上云车。\n颇知春色随轩去，不见东庵满槛花。",
        "dynasty": "宋",
        "collection_info": null
    },
    {
        "uuid": "a0fb1de23a013ae396559c9306ece6c0",
        "title": "龙眼",
        "author": "张商英",
        "content": "托根初不异南山，十八妖娆带渥丹。\n玉润满苞甘露浥，文绡团蹙绛纱丸。\n便为仙苑千年果，回笑幽皋九畹兰。",
        "dynasty": "宋",
        "collection_info": null
    },
    {
        "uuid": "64be8348b5aabdf86fe75e74b5c16f8a",
        "title": "笋二首  其一",
        "author": "张商英",
        "content": "卧病十余日，不见西轩竹。\n稚子忽报言，新笋抽五六。",
        "dynasty": "宋",
        "collection_info": null
    },
    {
        "uuid": "a3532b62f7c042ad2d6caed4fad8355b",
        "title": "笋二首  其二",
        "author": "张商英",
        "content": "长江萦绕地膏腴，风气相连不甚殊。\n自是苦根分彼此，致令苦笋胜宜都。",
        "dynasty": "宋",
        "collection_info": null
    },
    {
        "uuid": "f553eff9e2f11288398102878ec4571a",
        "title": "苦根",
        "author": "张商英",
        "content": "壑源山势上连云，合占南州第一春。\n自有化工钟粹气，时生灵叶奉严宸。",
        "dynasty": "宋",
        "collection_info": null
    },
    {
        "uuid": "a3333886ba5cb86d4aec4b435044f376",
        "title": "银杏",
        "author": "张商英",
        "content": "鸭脚半熟色犹青，纱囊驰寄江陵城。\n城中朱门翰林宅，清风六月吹帘旌。\n玉纤雪椀白相照，烂银殻破玻璃明。",
        "dynasty": "宋",
        "collection_info": null
    },
    {
        "uuid": "2b3b641f05ba89586dabe43d8e28b6fc",
        "title": "跋王荆公题燕侍郎山水图",
        "author": "张商英",
        "content": "相君开卷忆江东，彷佛钟山与此同。\n今日还为一居士，翛然身在画图中。",
        "dynasty": "宋",
        "collection_info": null
    },
    {
        "uuid": "d8fc97534a93a804d9e91615f086a28b",
        "title": "留题慧山寺",
        "author": "张商英",
        "content": "咸阳获重之明年，五月端午予泛船。\n二闸新成洞常润，组练直贯吴松川。\n淮南柁师初入浙，借问邑里犹茫然。\n茶经旧说慧山泉，海内知名五十年。\n今日亲来酌泉水，一见信异传闻千。\n置茶适自建安到，青杯石臼相争先。\n辗罗万过玉泥腻，小瓶蟹眼汤正煎。\n乳头云脚盖盏面，吸嗅入鼻消睡眠。\n涤釜操壶贮甘液，缄题远寄朱门宅。\n仙人见水是瑠璃，乃知陆羽非凡客。",
        "dynasty": "宋",
        "collection_info": null
    },
    {
        "uuid": "5d75a92ab0f41e2e06c743c45c369bba",
        "title": "题风水洞",
        "author": "张商英",
        "content": "岭头松竹自生寒，两穴茫茫彻鬼关。\n风窃虎威时弄草，泉欺龙睡故离山。\n不嫌淅沥惊尘耳，聊挹清冷洗病颜。\n窗外月高湘簟冷，更无閒梦到人间。",
        "dynasty": "宋",
        "collection_info": null
    },
    {
        "uuid": "ae24a2dd100e18f3bdf6f099d93d36fd",
        "title": "题太平兴龙寺",
        "author": "张商英",
        "content": "荡荡东风着物华，渡江初喜绝尘沙。\n蔽空杉径四百里，在处旗亭三五家。\n山叶半青茶未过，水畦漫白稻初芽。\n慇懃说似潭园侣，南北随乡不是夸。",
        "dynasty": "宋",
        "collection_info": null
    },
    {
        "uuid": "08238f06b090f0eb335e2d39de2c75f3",
        "title": "干明寺",
        "author": "张商英",
        "content": "隔垣禅律两招提，却是人心咫尺迷。\n百亿须弥四天下，凭君为我指东西。",
        "dynasty": "宋",
        "collection_info": null
    },
    {
        "uuid": "069026ece541953900ff39e450a62cba",
        "title": "赞喻弥陀画丈六佛",
        "author": "张商英",
        "content": "丈六金身，毫端三昧。\n精妙入神，充满法界。\n善知众艺，得大自在。\n游戏神通，一切无碍。\n恒河沙劫，金刚不坏。\n万象森罗影现中，一颗圆光非内外。",
        "dynasty": "宋",
        "collection_info": null
    },
    {
        "uuid": "47face5bb35ac023c5e6e6b9677a4c4e",
        "title": "临终偈",
        "author": "张商英",
        "content": "幻质朝章八十一，沤生沤灭谁人识。\n撞破虚空归去来，铁牛入海无消息。",
        "dynasty": "宋",
        "collection_info": null
    },
    {
        "uuid": "406bd095a03d61760a72241fff5d2ecf",
        "title": "头陀岩",
        "author": "张商英",
        "content": "半间囗室安禅地，盖代功名不易磨。\n白囗老龙归海去，岩中留得老头陀。",
        "dynasty": "宋",
        "collection_info": null
    },
    {
        "uuid": "e2441489e7ed95a1ea99a060ab133ee7",
        "title": "进仰山瑞禾诗宋大雅十三章  其一",
        "author": "张商英",
        "content": "彼修者禾，其穗七兮。\n夐古所无，今感格兮。",
        "dynasty": "宋",
        "collection_info": null
    },
    {
        "uuid": "00585d02e3eec85f2725b46b25747dab",
        "title": "进仰山瑞禾诗宋大雅十三章  其二",
        "author": "张商英",
        "content": "岁在庚辰，利见大人。\n十有二祀，而纪庚寅。\n干坤六子，遇庚则新。\n大人法天，有革有因。",
        "dynasty": "宋",
        "collection_info": null
    },
    {
        "uuid": "0d7bc2cf0a1ae530cb6b9e3677afe6cb",
        "title": "进仰山瑞禾诗宋大雅十三章  其三",
        "author": "张商英",
        "content": "皇帝孝仁，羹墙神考。\n遹追先猷，三代之道。\n炳然规模，百世之宝。\n敢弗祇从，率意改造。",
        "dynasty": "宋",
        "collection_info": null
    },
    {
        "uuid": "b42f1cef8493e21ccaaaa17a85b4d7a4",
        "title": "进仰山瑞禾诗宋大雅十三章  其四",
        "author": "张商英",
        "content": "蔽自渊衷，恪遵熙丰。\n法非补完，熙丰是同。",
        "dynasty": "宋",
        "collection_info": null
    },
    {
        "uuid": "d94bf38019e84698ca490a028ab43a43",
        "title": "进仰山瑞禾诗宋大雅十三章  其五",
        "author": "张商英",
        "content": "乃戢干戈，不勤远略。\n烦敛是蠲，冗官是削。\n屏斥浮虚，尊敦俭朴。\n舳舻尾衔，泝流通洛。",
        "dynasty": "宋",
        "collection_info": null
    },
    {
        "uuid": "f4d6d485313c10bc766ed39d126d0c22",
        "title": "进仰山瑞禾诗宋大雅十三章  其六",
        "author": "张商英",
        "content": "泉币既平，商旅云行。\n四民乐化，迭为重轻。",
        "dynasty": "宋",
        "collection_info": null
    },
    {
        "uuid": "a0e867226bc6850406e60ea266a7b855",
        "title": "进仰山瑞禾诗宋大雅十三章  其七",
        "author": "张商英",
        "content": "乃疏禁网，及释青枉。\n流徒赐还，鹿解禽放。\n戴恩和顺，涵泳旷荡。\n父子怡怡，朋友交饷。",
        "dynasty": "宋",
        "collection_info": null
    },
    {
        "uuid": "9550f1f186179062df82b7c67e06e8ad",
        "title": "进仰山瑞禾诗宋大雅十三章  其八",
        "author": "张商英",
        "content": "百度孔修，德泽滂流。\n官知奉法，吏畏纳赇。\n农夫熙熙，服我先畴。\n桴鼓不鸣，奠枕靡忧。",
        "dynasty": "宋",
        "collection_info": null
    },
    {
        "uuid": "8ea0daaffe68a4bb40de1e3d008511c4",
        "title": "进仰山瑞禾诗宋大雅十三章  其九",
        "author": "张商英",
        "content": "职是善化，有赫临下。\n阴阳泰通，熏蒸陶冶。\n惠两柔风，太和塞野。\n渗漉百嘉，芃芃禾稼。",
        "dynasty": "宋",
        "collection_info": null
    },
    {
        "uuid": "f6e1fa6b6caf054ec9e77a3244d261a3",
        "title": "进仰山瑞禾诗宋大雅十三章  其一○",
        "author": "张商英",
        "content": "帝宅中天，何知其然。\n四方郡国，咸奏丰年。\n丰年之象，何以昭宣。\n爰有异粟，八节如鞭。",
        "dynasty": "宋",
        "collection_info": null
    },
    {
        "uuid": "000469e187b4d3536b877d80c83efffd",
        "title": "进仰山瑞禾诗宋大雅十三章  其一一",
        "author": "张商英",
        "content": "一本之上，双茎相向。\n穗叶敷荣，挺拔寻丈。",
        "dynasty": "宋",
        "collection_info": null
    },
    {
        "uuid": "915a9f34a2d9d24b7166e23ad8d00a6f",
        "title": "进仰山瑞禾诗宋大雅十三章  其一二",
        "author": "张商英",
        "content": "高而不危，神力扶持。\n同而能异，济物是宜。",
        "dynasty": "宋",
        "collection_info": null
    },
    {
        "uuid": "5d49917195c3a37138968f0b0b6ce179",
        "title": "进仰山瑞禾诗宋大雅十三章  其一三",
        "author": "张商英",
        "content": "彼修者禾，其实骈罗。\n天子万年，本枝蕃多。",
        "dynasty": "宋",
        "collection_info": null
    },
    {
        "uuid": "00454feabc7bc9f04fcc793d99ebd1a5",
        "title": "濮公山",
        "author": "张商英",
        "content": "野陂衰草接荒城，千里浮光点太清。\n不与众山为伴侣，自然八面露峥嵘。\n偶因仕宦身来到，渐远尘埃眼更明。\n问道膝行无处所，渡头新月小舟横。",
        "dynasty": "宋",
        "collection_info": null
    },
    {
        "uuid": "60ecaab6a5687811f749735fd9d3f334",
        "title": "青原山七祖塔",
        "author": "张商英",
        "content": "一派青原出少林，信衣到此只传心。\n寻常示众无人会，尽向庐陵米价寻。",
        "dynasty": "宋",
        "collection_info": null
    },
    {
        "uuid": "7d8105cd9e66c331aaa316d09a760d97",
        "title": "望仙曲",
        "author": "张商英",
        "content": "麻姑王蔡迹已往，望仙亭在孤峰上。\n朝见五云飞，暮见五云归。\n云飞云归自今古，仙来仙去谁可知。\n勿望仙，望仙目眩徒茫然。\n白石可煮谁能言，不爱插翼冲青天。\n玉池且酌太和酒，一醉寿同天地久。\n陶陶与物任浮沉，肯顾霞衣云组绶。",
        "dynasty": "宋",
        "collection_info": null
    },
    {
        "uuid": "f58202ea69bf732162632bc2102df02a",
        "title": "过新城院",
        "author": "张商英",
        "content": "昔读旴川集，尝闻泰伯贤。\n新城文刻在，往事野僧传。\n气格终惊俗，光芒合贯天。\n田翁不知价，只得十千钱。",
        "dynasty": "宋",
        "collection_info": null
    },
    {
        "uuid": "dda20316a94c8c2461bab9c9bcd27a44",
        "title": "蛇谷道中闻杜宇",
        "author": "张商英",
        "content": "高杉何亭亭，北接岢岚山。\n如何蜀杜宇，飞鸣来此间。\n羽翼误尔身，浩荡迷乡关。\n日长岩谷迥，口角流朱殷。\n我亦有先庐，三峨出尘寰。\n别来二十年，仕宦髮欲斑。\n岂不怀西归，青葱映潺湲。\n有翼尚飘泊，无翼何时还。",
        "dynasty": "宋",
        "collection_info": null
    },
    {
        "uuid": "239df2c48136657e5dcadc7e72939239",
        "title": "题介公庙",
        "author": "张商英",
        "content": "十九年从晋重耳，艰棘忧危同践履。\n田中乞食桑下谋，茧足周旋垂万里。\n一心奉事不自欺，逆知天意开公子。\n及河忽闻舅犯言，如以朝衣蹈泥滓。\n鄙夫岂可与同行，携母入山甘隠藏。\n公子归来霸业强，筑坛践土尊天王。\n大夫卿士环佩锵，斩袪寺人纷颉颃。\n念子昔者皆奔亡，舍我长逝情怛伤。\n大蒐纵火焚山冈，烈焰不肯回刚肠。\n嗟乎义士不可量，何人谬作龙蛇章。",
        "dynasty": "宋",
        "collection_info": null
    },
    {
        "uuid": "e958a3c0eb66fcca17f9c529fc101489",
        "title": "高光堡道中",
        "author": "张商英",
        "content": "故碾迎朝日，高光眩晚霞。\n峰峦成地势，桑柘似人家。\n柳叶依墙密，溪流刷石斜。\n土氓尊使者，再拜馈酥茶。",
        "dynasty": "宋",
        "collection_info": null
    },
    {
        "uuid": "64f09e3c319bd74e9ba7034aa835990f",
        "title": "溪亭二首  其一",
        "author": "张商英",
        "content": "林檎园北小桥南，水绿山青不易兼。\n戴胜降时桑破甲，驾犁啼处稻抽尖。\n柳因倒植风流甚，花为新移蓓蕾纤。\n独碾云龙坐溪石，几人今夕共银蟾。",
        "dynasty": "宋",
        "collection_info": null
    },
    {
        "uuid": "73f803adc67280cd94e32518c34fcabc",
        "title": "溪亭二首  其二",
        "author": "张商英",
        "content": "萧寺回环石磴间，山光草色远相连。\n坐中清景追唐蹟，门外红尘接渭川。\n落涧飞泉千丈玉，过墙修竹一梢烟。\n画工谁绘当时巧，移得江南在眼前。",
        "dynasty": "宋",
        "collection_info": null
    },
    {
        "uuid": "2b468123d4a73fbbd78d49b1deedbd5f",
        "title": "游绵山",
        "author": "张商英",
        "content": "夕阳返照影流东，点点寒鸦过远峰。\n渔叟罢竿收钓饵，牧童吹笛弄西风。\n日光隠隠沉沧海，山色青青耸碧空。\n万壑千崖增秀丽，往来人在画图中。",
        "dynasty": "宋",
        "collection_info": null
    },
    {
        "uuid": "1cd41f3f0dbe1c7e49a2b056f4635a79",
        "title": "凌云行",
        "author": "张商英",
        "content": "我本耕钓夫，素嗜山水乐。\n补吏来旴江，潜解组绶缚。\n独上凌云行，青梯入寥廓。\n万象富观览，四面峻岩壑。\n天风袭衣襟，断霞半空落。\n仙家鸡犬鸣，惊起巢松鹤。\n胜游最后时，萍梗念漂泊。\n回首顾人间，佳景满城郭。",
        "dynasty": "宋",
        "collection_info": null
    },
    {
        "uuid": "28046c910a87be53880cb8e1ec717474",
        "title": "步虚词",
        "author": "张商英",
        "content": "珠佩珊珊路绝尘，凤凰山上夕朝真。\n甘棠美政行南国，列宿寒光拱北辰。\n篆冷金盘云屋晓，书飞玉阙洞天春。\n一声辽鹤归传报，寿益君王福在民。",
        "dynasty": "宋",
        "collection_info": null
    },
    {
        "uuid": "afe9bd8bde48867ca532f0448c6751e6",
        "title": "句  其一",
        "author": "张商英",
        "content": "天连远水三吴阔，人倚危楼万象低。",
        "dynasty": "宋",
        "collection_info": null
    },
    {
        "uuid": "29a27d424330ed2cc8e0252dbe97f7e0",
        "title": "句  其二",
        "author": "张商英",
        "content": "湖上青山一抹高，烟中草木细如毫。",
        "dynasty": "宋",
        "collection_info": null
    },
    {
        "uuid": "f0de4376baacd4ccaabf4cf5af5de756",
        "title": "句  其三",
        "author": "张商英",
        "content": "安得将相似仲山。",
        "dynasty": "宋",
        "collection_info": null
    },
    {
        "uuid": "c031c79e8f639d3deac18c9ef11632f8",
        "title": "句  其四",
        "author": "张商英",
        "content": "大士慈悲度有情，亦要时节因缘并。\n也应笑我空经营，虽多手眼难支撑。",
        "dynasty": "宋",
        "collection_info": null
    },
    {
        "uuid": "f1a12adb75e56aa3cbb112d484b92bc3",
        "title": "句  其五",
        "author": "张商英",
        "content": "灵山会上别世尊，各以愿力济群生。\n子勿诮我徒经营，手眼太少难支撑。",
        "dynasty": "宋",
        "collection_info": null
    },
    {
        "uuid": "0905193f835095693d089e492238244b",
        "title": "句  其六",
        "author": "张商英",
        "content": "每闻回列进，不觉寸心忙。",
        "dynasty": "宋",
        "collection_info": null
    },
    {
        "uuid": "d2902c06ae0a11fd3988b7ecf1bd2472",
        "title": "句  其七",
        "author": "张商英",
        "content": "星文占地谶，巽水直江流。",
        "dynasty": "宋",
        "collection_info": null
    },
    {
        "uuid": "1629a918c45d58c68e6e4b99f0d6e0b8",
        "title": "句  其八",
        "author": "张商英",
        "content": "虽贋犹堪贵，前贤况可师。",
        "dynasty": "宋",
        "collection_info": null
    },
    {
        "uuid": "d649d89685f82762b63aa7f8fb3c2340",
        "title": "句  其九",
        "author": "张商英",
        "content": "欲到崄头寻怪石，夜来春水涨前溪。",
        "dynasty": "宋",
        "collection_info": null
    },
    {
        "uuid": "33be1d5d73cefd97a24fa1e164ad4786",
        "title": "句  其一○",
        "author": "张商英",
        "content": "赞唐山石裂半岸，壅遏波涛雪霜起。",
        "dynasty": "宋",
        "collection_info": null
    },
    {
        "uuid": "6ab268f32027a01dc50f92b19a2da59c",
        "title": "句  其一一",
        "author": "张商英",
        "content": "橹声呕哑下巴东，路接阳台十二峰。",
        "dynasty": "宋",
        "collection_info": null
    },
    {
        "uuid": "aba47a2669e7638f39524f3ffe879532",
        "title": "句  其一二",
        "author": "张商英",
        "content": "因寻太上长生诀，偶到青城大面山。",
        "dynasty": "宋",
        "collection_info": null
    },
    {
        "uuid": "d47bb96f6595a4795b204b7e06d955ae",
        "title": "句  其一三",
        "author": "张商英",
        "content": "楠生石合头陀出，此记传闻岁月遥。",
        "dynasty": "宋",
        "collection_info": null
    },
    {
        "uuid": "428ca6643a98195b237ca6e5315ef059",
        "title": "句  其一四",
        "author": "张商英",
        "content": "水味甘腴偏宜煮，茗非陆羽莫能辨。",
        "dynasty": "宋",
        "collection_info": null
    },
    {
        "uuid": "703df0cc1b2246c176153c99aebb101c",
        "title": "句  其一五",
        "author": "张商英",
        "content": "四时积雪瞻岷岭，三派飞泉出洞天。",
        "dynasty": "宋",
        "collection_info": null
    },
    {
        "uuid": "2bb72b1bf3e16b8d245cfd6437e82b6c",
        "title": "句  其一六",
        "author": "张商英",
        "content": "空将泪作雨滂沱，泪痕有尽愁无竭。",
        "dynasty": "宋",
        "collection_info": null
    },
    {
        "uuid": "405f089285374afb18ac9951be78b471",
        "title": "句  其一七",
        "author": "张商英",
        "content": "灵官召集役神鹊，直渡银河横作桥。",
        "dynasty": "宋",
        "collection_info": null
    },
    {
        "uuid": "b308dab6a0a01ff127b6bec4a97608a1",
        "title": "句  其一八",
        "author": "张商英",
        "content": "不向庐山寻落处，象王鼻孔谩辽天。",
        "dynasty": "宋",
        "collection_info": null
    },
    {
        "uuid": "eecf613d8cc7470dabb9620c7922a37d",
        "title": "句  其一九",
        "author": "张商英",
        "content": "秦庭繁杏两株开。",
        "dynasty": "宋",
        "collection_info": null
    },
    {
        "uuid": "e035c4e06e533d47031a50acdd2186c1",
        "title": "句  其二○",
        "author": "张商英",
        "content": "庭前积水过不流，落叶千片水上浮。\n怜花不忍见凋谢，风力颠猛摧娇柔。",
        "dynasty": "宋",
        "collection_info": null
    },
    {
        "uuid": "fd9aaf367c65ff1c167a724e00698533",
        "title": "句  其二一",
        "author": "张商英",
        "content": "水晶肉白殻皮红，色变香移味不同。",
        "dynasty": "宋",
        "collection_info": null
    },
    {
        "uuid": "b530025c20c66d241c3c5592e1a8ac36",
        "title": "句  其二二",
        "author": "张商英",
        "content": "如障如屏如绣画，似幢似盖似旌旗。",
        "dynasty": "宋",
        "collection_info": null
    },
    {
        "uuid": "42059a3ca8e7a82f20821383de917786",
        "title": "句  其二三",
        "author": "张商英",
        "content": "分付着身先引去，免教人道贩私茶。",
        "dynasty": "宋",
        "collection_info": null
    },
    {
        "uuid": "4822fb7a6c7959e8e26637c262e13d52",
        "title": "句  其二四",
        "author": "张商英",
        "content": "最怜高冢临官道，细细烟莎编烧痕。",
        "dynasty": "宋",
        "collection_info": null
    },
    {
        "uuid": "54aef2eb653df8f1073ca69fd21cf621",
        "title": "句  其二五",
        "author": "张商英",
        "content": "鹤髮飘飘紫府仙，摩娑金狄不知年。",
        "dynasty": "宋",
        "collection_info": null
    }
]