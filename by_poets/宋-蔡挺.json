[
    {
        "uuid": "1c3a774f2d4caed77ad68ae92185a381",
        "title": "喜迁莺 霜天清晓",
        "author": "蔡挺",
        "content": "霜天清晓。\n望紫塞古垒，寒云衰草。\n汗马嘶风，边鸿翻月，垅上铁衣寒早。\n剑歌骑曲悲壮，尽道君恩难报。\n塞垣乐，尽双鞬锦带，山西年少。\n谈笑。\n刁斗静。\n烽火一把，常送平安耗。\n圣主忧边，威灵遐布，骄虏且宽天讨。\n岁华向晚愁思，谁念玉关人老。\n太平也，且欢娱，不惜金尊频倒。",
        "dynasty": "宋",
        "collection_info": null
    },
    {
        "uuid": "4cd9e7c45929f7a46423fe1c3c813ff3",
        "title": "南京种山药法  其一",
        "author": "蔡挺",
        "content": "青青正是中分天，区种何妨试玉延。\n即见引鬚缘夏木，定知如跖荐冬筵。",
        "dynasty": "宋",
        "collection_info": null
    },
    {
        "uuid": "8f44545d26c22c5aab0b4d37d45ac409",
        "title": "南京种山药法  其二",
        "author": "蔡挺",
        "content": "润还御水冰霜结，荫近尧云雨露偏。\n自裹自题还自愧，揠苗应笑宋人然。",
        "dynasty": "宋",
        "collection_info": null
    },
    {
        "uuid": "02d0f55e1d9542b2a479510ea75f7e55",
        "title": "皇子生献诗",
        "author": "蔡挺",
        "content": "昨夜熏风入舜韶，君王未御正衙朝。\n阳晖已得前星助，阴沴潜随夜雨消。",
        "dynasty": "宋",
        "collection_info": null
    }
]