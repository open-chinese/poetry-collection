[
    {
        "title": "题广福寺轩",
        "author": "陈睍",
        "content": "小轩架寒溜，激激鸣水苍。\n老僧不靳惜，借与一榻凉。\n枕流暂憩息，清飈袭衣裳。\n蝉声亦多思，牵引昼梦长。\n俗虑顿消处，栩栩无何乡。\n翻嫌市廛中，吏隠殊相妨。\n未赋渊明归，祗益袁君狂。\n平生不勇决，恋恋粟一囊。\n何如水西头，飞云共徜徉。\n日寻方外游，煮茗烧妙香。\n此致渺未遂，啸歌空自伤。\n坐待山月明，拏舟泛沧浪。",
        "dynasty": "宋",
        "collection_info": null
    },
    {
        "title": "游晓觉寺",
        "author": "陈睍",
        "content": "肩舆行到竹边村，竹裏僧房尽闭门。\n小洞颇闻三里近，残僧今有一人存。\n旋沽薄酒欺寒力，未怯春泥踏雨痕。\n笑觅梅花伴归去，断桥流水月黄昏。",
        "dynasty": "宋",
        "collection_info": null
    }
]