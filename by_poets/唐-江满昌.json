[
    {
        "uuid": "db13fc1266f615f45743eef2a239841d",
        "title": "大唐大慈恩寺大师画赞",
        "author": "江满昌",
        "content": "慈恩大师尉迟氏，讳大乘基长安人。\n族贵五陵光三辅，鄂公敬德是其亲。\n智勇冠世超卫霍，李唐之初大功臣。\n文皇崇师称大圣，生立碑文垂丝纶。\n羯罗蓝位多正梦，[汉]（漠）月入口母方娠。\n金人持神珠宝杵，託干胎中吉兆频。\n身相圆满载诞肓，[彤]（肜）云成盖覆菓唇。\n眼浮紫电夏天影，面驻素娥秋夜轮。\n少少之时早拔萃，龆龀之间含慈惇。\n依止三藏学性相，三千徒裏绝等伦。\n七十达者四贤圣，就中大师深入神。\n亚圣具体比颜子，穷源尽性同大[钧]（钩）。\n三性五重唯识义，博涉学海到要津。\n百部疏主五明祖，着述以来谁得均？字字句句不空置，皆有证据永因循。\n伯牙响琴徒秘典，卞和泣玉独霑巾。\n论鼓一振疑关破，他宗望风自委尘。\n对龙象众能降伏，昇师子座檀嚬伸。\n每月必造慈氏像，一生偏慕兜率身。\n每日必诵菩萨戒，唯杖木叉制波旬。\n一时高楼秋灯下，有人窥见偷逡巡。\n大光普照观自在，金手染翰显其真。\n不图汉土化等觉，开甘露门利兆民。\n自书般若何所至，清凉山晓五台春。\n瑞光赫赫庆云起，文殊正现示宿因。\n游博陵原制玄赞，法华赜旨传远宾。\n当宝塔品人有梦，诸佛证明遍照邻。\n二十八字一挑句，文章微婉柢获麟。\n传导大师以此偈，千佛灭度讚大仁。\n不嫌暗漏作章疏，齿牙焕炳光曜新。\n咫尺龙颜奉凤诏，出入金殿陪紫[宸]（震）。\n天不与善化缘尽，岁五十三俄已泯。\n永淳二年十一月，仲旬三日为忌辰。\n先师慕（疑应作「墓」）侧行袝礼，风悲云愁惨松筠。\n本愿不回奉弥勒，生第四天奉华茵。\n名垂万古涉五竺，玄踪虽多难尽陈。\n（见《卍续藏经》本《玄奘三藏师资丛书》卷下，原署「特进行门下侍郎兼镇西员外都督江满昌文」。\n卷首目录署「唐江满昌文撰」。\n）（按：唐代史乘未见江满昌事迹，颇可疑。\n而按之诗意，则显然为窥基卒后不久作。\n疑其人应为日本或新罗人而入唐者。\n）。",
        "dynasty": "唐",
        "collection_info": null
    }
]