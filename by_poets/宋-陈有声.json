[
    {
        "uuid": "2a87035f7a4d5abe57344de984f9bd0f",
        "title": "重修圣济院",
        "author": "陈有声",
        "content": "蒙泉距宜春，相去百余里。\n有僧来问余，借问何姓氏。\n乃余昔所敬，见之蹙然喜。\n叙余语未既，省记到山始。\n屋庐今何如，旧者存有几。\n一别十八年，再见復在此。\n僧云今胜前，百蠹费更理。\n昔茅塞蹊径，今道平如砥。\n昔门不容盖，今可驷结轨。\n昔堂地一坳，今去天尺咫。\n翚飞两庑列，翼从万瓦起。\n古殿布丹雘，云龛照青紫。\n临流地宽旷，一带碧清泚。\n竹院密回环，松关秀两峙。\n峰峦对青眼，泉石洗幽耳。\n最上两龙湫，层崖状奇诡。\n水旱凡祷祈，响答应甚迩。\n载念此招提，明禅祖基址。\n传灯焰不续，老子心所耻。\n庄严七宝界，因果非偶尔。\n问余求篇题，以为岁月纪。\n余老书最拙，况在尘棰裏。\n欲到身未能，欲辍请未已。\n忽然若天会，拈笔书满纸。\n大空一浮沤，无成亦无毁。\n广阔包八荒，敛藏归一指。\n道足满须弥，意合在稊米。\n幻成如是观，佛亦不在是。\n虚空白且光，澄波静无滓。\n四山时出云，一月照彻底。\n天开道门庭，不断佛种子。\n心地日杲杲，光照千万祀。",
        "dynasty": "宋",
        "collection_info": null
    },
    {
        "uuid": "255f0cd06a4f5f82ad00ef31e4704637",
        "title": "流化亭",
        "author": "陈有声",
        "content": "惟圣观化，自源而流。\n惟吏观化，自邑而州。\n圣念于民，吏职其忧。\n民壅于化，则吏之尤。\n我相此邦，此邦之休。\n昔民睽睽，胥戕以刘。\n今民熙熙，式歌且讴。\n昔民啼饥，谷粒不收。\n今民夷怿，无佩犊与牛。\n是曰化国，莫知其由。\n我仪图之，惟孝友张侯。\n侯有令德，不竞不絿。\n泽濡而春，令肃而秋。\n靡夙夜不勤，惟民之诹。\n孰冤而伸，孰贫而赒。\n孰梗而顽，去其贼蟊。\n孰巧而奸，锻其戈矛。\n惟教化不行，如疾弗瘳。\n既观厥成，泮涣以赒。\n经之营之，爰始爰谋。\n乃筑斯亭，于江之陬。\n如跂斯翼，如方斯辀。\n如虹维桥，如鹢维舟，如蓬莱瀛洲。\n匪曰予观，临深极幽。\n尔化于成，其政优优。\n如彼时雨，云之油油。\n如彼源泉，集于浍沟，惟百世以留。\n遡彼源矣，其流悠悠。\n登彼亭矣，其乐浮浮。\n尔嚚尔顽，化而善柔。\n尔利尔铦，化而锄耰。\n尔文而化，为苏为欧。\n尔俗而化，为虞为周。\n大德小德，厥义可求。\n无不尔承，厥德莫酬。",
        "dynasty": "宋",
        "collection_info": null
    }
]