[
    {
        "title": "鹊桥仙 迢迢郎意",
        "author": "李漳",
        "content": "迢迢郎意，盈盈妾恨，今夕鹊桥欲度。\n世间儿女一何痴，斗乞巧、纷纷无数。\n遥知此际，有人孤坐，心切天街云路。\n好因缘是恶因缘，梦魂远、阳台雨暮。",
        "dynasty": "宋",
        "collection_info": null
    },
    {
        "title": "桃源忆故人 小楼帘卷栏干外",
        "author": "李漳",
        "content": "小楼帘卷栏干外。\n花下朱门半启。\n中有倾城佳丽。\n一笑西风里。\n盈盈临水情难致。\n尽日相看如醉。\n干鹊不知人意。\n只管声声喜。",
        "dynasty": "宋",
        "collection_info": null
    },
    {
        "title": "满江红 雨歇前林",
        "author": "李漳",
        "content": "雨歇前林，熏风度、琴声清淑。\n绮窗迥、张眉初扫，弄弦鸣玉。\n三叠瑶池仙侣宴，九江鹤唳清江曲。\n政伯鸾、此日梦维熊，祥烟馥。\n金徽外，音时续。\n雕筵上，听难足。\n且相将一醉，满倾醽醁。\n共祝遐龄何所似，水流不尽高山矗。\n算未应、归去抱琴书，云间宿。",
        "dynasty": "宋",
        "collection_info": null
    },
    {
        "title": "鹧鸪天 淑德由来孟母名",
        "author": "李漳",
        "content": "淑德由来孟母名。\n方瞳鹤发莹精神。\n天教遐算灵椿比，亲见贤郎擢桂荣。\n逢诞日，庆孙曾。\n金花纶诰又重新。\n愿君学得司空母，管取年高寿太平。",
        "dynasty": "宋",
        "collection_info": null
    },
    {
        "title": "生查子 家承阀阅高",
        "author": "李漳",
        "content": "家承阀阅高，人擅闺房秀。\n嫁得伯鸾夫，直是齐眉偶。\n榴花着子时，萱草宜男候。\n一笑捧觥船，共祝人常寿。",
        "dynasty": "宋",
        "collection_info": null
    },
    {
        "title": "南歌子 小子何时见",
        "author": "李漳",
        "content": "小子何时见，高秋此日生。\n阶兰岩桂正欣荣。\n家比杜陵犹有、彩衣轻。\n应诏须三载，传家有一经。\n齐禽刷羽早蜚鸣。\n莫效老夫头白、好归耕。",
        "dynasty": "宋",
        "collection_info": null
    }
]