[
    {
        "uuid": "4c8ebc3403c37f869a306a42fe3b279b",
        "title": "和戴石屏  其一",
        "author": "王伯大",
        "content": "赤地我民苦，寸心天我知。\n元元争救死，凛凛强扶危。\n备具先三日，忧端彼一时。\n倏然返生意，人力岂能为。",
        "dynasty": "宋",
        "collection_info": null
    },
    {
        "uuid": "b29cc0f6b77e41638b5d0d3d80bd0de2",
        "title": "和戴石屏  其二",
        "author": "王伯大",
        "content": "叫得神明力，挽回天地心。\n连朝被甘泽，既雨积重阴。\n水满田高下，凉生秋浅深。\n老癃幸无死，一饱庆从今。",
        "dynasty": "宋",
        "collection_info": null
    },
    {
        "uuid": "ad3e395d85b09429f12f73d3b6a549c1",
        "title": "赠戴石屏",
        "author": "王伯大",
        "content": "诗老相过鬓已星，吟魂未减昔年清。\n挥毫不着尘埃语，尽把梅花巧琢成。",
        "dynasty": "宋",
        "collection_info": null
    },
    {
        "uuid": "f09e4ff3d6368741a40067d95be46b5c",
        "title": "丹青阁",
        "author": "王伯大",
        "content": "杰阁岧峣倚碧苍，菊花时节此持觞。\n市声一段隔秋水，桥影半空横夕阳。\n挺挺霜筠排壑立，涓涓石溜引山长。\n人言绝顶多奇观，安得闲身宿上方。",
        "dynasty": "宋",
        "collection_info": null
    }
]