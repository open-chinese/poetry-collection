[
    {
        "title": "偈颂十八首  其一",
        "author": "释师体",
        "content": "五藴出头一段空，同门出入不相逢。\n无量劫来赁屋住，到头不识主人公。",
        "dynasty": "宋",
        "collection_info": null
    },
    {
        "title": "偈颂十八首  其二",
        "author": "释师体",
        "content": "童顶云衣野兴浓，清斋淡话有何穷。\n春归檐幕千家雨，月满楼台一笛风。",
        "dynasty": "宋",
        "collection_info": null
    },
    {
        "title": "偈颂十八首  其三",
        "author": "释师体",
        "content": "涂灰抹土添光彩，社舞村歌笑己躬。\n堪笑当年獃得好，百无一解诉心空。\n星拱北，水朝东，月落千江体一同。\n能向海门深处辊，行船谁怕打头风。",
        "dynasty": "宋",
        "collection_info": null
    },
    {
        "title": "偈颂十八首  其四",
        "author": "释师体",
        "content": "西土尊师故纸罗，南方历祖葛藤窠。\n临风剔起透青眼，跟脚从头觑破那。\n阿呵呵，会也么，尺水休夸一丈波。\n幕天席地生涯阔，敌胜吹毛不用磨。",
        "dynasty": "宋",
        "collection_info": null
    },
    {
        "title": "偈颂十八首  其五",
        "author": "释师体",
        "content": "不守师承不会禅，饥来吃饭困来眠。\n平常肯恃拳头大，冷地干赢空劫前。",
        "dynasty": "宋",
        "collection_info": null
    },
    {
        "title": "偈颂十八首  其六",
        "author": "释师体",
        "content": "目击泄天机，梅天散花雨。\n稽首毗卢师，和南法身主。\n风光遍大千，捏在毫端聚。\n多劫修来是浪传，一念不生倾肺腑。\n从此儿孙遍世间，活计清虚争检古。",
        "dynasty": "宋",
        "collection_info": null
    },
    {
        "title": "偈颂十八首  其七",
        "author": "释师体",
        "content": "麤疎带出莲花笠，济楚披来粪扫衣。\n拈起少林无孔笛，左瞻右盼两头吹。\n声声慢，拍拍随，听者虽多和者稀。\n曲徧欲休休不得，知音知后更谁知。",
        "dynasty": "宋",
        "collection_info": null
    },
    {
        "title": "偈颂十八首  其八",
        "author": "释师体",
        "content": "少室无师句，曹溪绝学禅。\n浑家鬼擘口，五逆不成寃。",
        "dynasty": "宋",
        "collection_info": null
    },
    {
        "title": "偈颂十八首  其九",
        "author": "释师体",
        "content": "文殊三处度夏，弥勒一味放憨。\n善财走百十城，达磨九年面壁。\n恢阐拈花微笑，光扬布髮掩泥。",
        "dynasty": "宋",
        "collection_info": null
    },
    {
        "title": "偈颂十八首  其一○",
        "author": "释师体",
        "content": "一拳也是打爷来，未有输赢莫放开。\n割舍拍盲穷性命，觜喎鼻塌见全材。",
        "dynasty": "宋",
        "collection_info": null
    },
    {
        "title": "偈颂十八首  其一一",
        "author": "释师体",
        "content": "道妙休云所得迟，不离闻见分明极。\n槛外一声婆餠焦，黄头碧眼断消息。\n断消息，最条直，是虎何须更插翼。\n苍龙平地起波澜，万仞峯头轰霹雳。",
        "dynasty": "宋",
        "collection_info": null
    },
    {
        "title": "偈颂十八首  其一二",
        "author": "释师体",
        "content": "口朝鼻孔无空过，眼盖胡鬚有古风。\n信彩骨头花十八，等閒掷出满盆红。",
        "dynasty": "宋",
        "collection_info": null
    },
    {
        "title": "偈颂十八首  其一三",
        "author": "释师体",
        "content": "夤缘过夏又经冬，难易当知好恶同。\n肚裏饥疮无聒扰，堂中生炭满炉红。\n挑灰弄火非相许，阔论高谈定不容。\n迭足跏趺描不就，眼空烟景振宗风。",
        "dynasty": "宋",
        "collection_info": null
    },
    {
        "title": "偈颂十八首  其一四",
        "author": "释师体",
        "content": "天际云翻墨，江头浪辊花。\n胡僧无鑑识，特地渡流沙。\n赤骨历穷担片板，颠痴㪍癞竖双眉。\n蓦生做处难名状，佛祖当头听指挥。",
        "dynasty": "宋",
        "collection_info": null
    },
    {
        "title": "偈颂十八首  其一五",
        "author": "释师体",
        "content": "虎穴魔宫阔步挨，毁僧谤佛不安排。\n无明三毒令人怕，是我寃家一样乖。",
        "dynasty": "宋",
        "collection_info": null
    },
    {
        "title": "偈颂十八首  其一六",
        "author": "释师体",
        "content": "耳有重轮非差事，胸题卍字亦寻常。\n腰间不束三条篾，万顷风烟一草堂。",
        "dynasty": "宋",
        "collection_info": null
    },
    {
        "title": "偈颂十八首  其一七",
        "author": "释师体",
        "content": "暗撒骊珠成瓦砾，閒倾鸩毒是醍醐。\n寃将恩报灭胡种，举眼无亲真丈夫。",
        "dynasty": "宋",
        "collection_info": null
    },
    {
        "title": "颂古十四首  其一",
        "author": "释师体",
        "content": "妙峯孤顶无知识，百十城游丧善财。\n楼阁若还弹指见，分明有眼不曾开。",
        "dynasty": "宋",
        "collection_info": null
    },
    {
        "title": "颂古十四首  其二",
        "author": "释师体",
        "content": "棒头落节来翻本，闪电光中立信旗。\n殃害丛林无说处，几人错认口头肥。",
        "dynasty": "宋",
        "collection_info": null
    },
    {
        "title": "颂古十四首  其三",
        "author": "释师体",
        "content": "坦然古路勿迂疎，霁月凉风动十虚。\n毗目善财当日事，好如潘阆倒骑馿。",
        "dynasty": "宋",
        "collection_info": null
    },
    {
        "title": "颂古十四首  其四",
        "author": "释师体",
        "content": "门庭推倒乱纵横，火迸星飞无路行。\n赤契分明基业在，依前浅种又深耕。",
        "dynasty": "宋",
        "collection_info": null
    },
    {
        "title": "颂古十四首  其五",
        "author": "释师体",
        "content": "桃花零落眼方开，自谓风流孰可陪。\n叵耐玄沙忒偏党，却来醉后便添杯。",
        "dynasty": "宋",
        "collection_info": null
    },
    {
        "title": "颂古十四首  其六",
        "author": "释师体",
        "content": "早朝心闷三杯酒，午后头昏一椀茶。\n入夜脱衣伸脚睡，五更走起眼瞇𥊚。",
        "dynasty": "宋",
        "collection_info": null
    },
    {
        "title": "颂古十四首  其七",
        "author": "释师体",
        "content": "阳春白雪非难和，藻鑑氷壶岂足观。\n一把柳丝收不得，和风搭在玉栏干。",
        "dynasty": "宋",
        "collection_info": null
    },
    {
        "title": "颂古十四首  其八",
        "author": "释师体",
        "content": "眼空四海恣纵横，鼻孔辽天信脚行。\n拏得电光为火把，却来日午打三更。",
        "dynasty": "宋",
        "collection_info": null
    },
    {
        "title": "颂古十四首  其九",
        "author": "释师体",
        "content": "和烟钓月是生涯，古策风高未足夸。\n欵乃一声天地阔，祖师何必渡流沙。",
        "dynasty": "宋",
        "collection_info": null
    },
    {
        "title": "颂古十四首  其一○",
        "author": "释师体",
        "content": "竹溪烟绝雨才通，无数深红间浅红。\n山店落英春寂寂，青旗吹动柳花风。",
        "dynasty": "宋",
        "collection_info": null
    },
    {
        "title": "颂古十四首  其一一",
        "author": "释师体",
        "content": "屈节从长也大拚，雪堆断臂仰高寒。\n铁牛鞭起熊峯下，一吸黄河彻底干。",
        "dynasty": "宋",
        "collection_info": null
    },
    {
        "title": "颂古十四首  其一二",
        "author": "释师体",
        "content": "雨色和烟匝四维，眼皮未绽若为窥。\n等閒觑破金刚际，坦荡无因役路岐。",
        "dynasty": "宋",
        "collection_info": null
    },
    {
        "title": "颂古十四首  其一三",
        "author": "释师体",
        "content": "添钱买得漏灯盏，洗脚长拖破草鞋。\n翻着襕衫歌雪曲，倒携席帽赶村斋。",
        "dynasty": "宋",
        "collection_info": null
    },
    {
        "title": "颂古十四首  其一四",
        "author": "释师体",
        "content": "斫头沥血摩诃演，挂肚悬肠萨怛多。\n恶口小家无尽藏，更将何法度娑婆。",
        "dynasty": "宋",
        "collection_info": null
    },
    {
        "title": "达磨赞",
        "author": "释师体",
        "content": "万福西来老骨挝，不遵行止渡流沙。\n被人打落当门齿，哑子依前吃苦瓜。",
        "dynasty": "宋",
        "collection_info": null
    },
    {
        "title": "卧莲翫月观音赞",
        "author": "释师体",
        "content": "上绝把茆江月白，下无寸土眼头宽。\n青莲影裏安身法，普与劳生了正观。",
        "dynasty": "宋",
        "collection_info": null
    },
    {
        "title": "船子赞",
        "author": "释师体",
        "content": "孤踪短艇寓江滨，眼盖干坤彻骨贫。\n接了夹山钻入水，至今恩怨不曾分。",
        "dynasty": "宋",
        "collection_info": null
    },
    {
        "title": "自赞",
        "author": "释师体",
        "content": "岁寒节操，水月精神。\n随所住处，无过任真。\n咦，今古江山今古意，一番雨过一番新。",
        "dynasty": "宋",
        "collection_info": null
    },
    {
        "title": "四圣赞  其一",
        "author": "释师体",
        "content": "稽首释迦，现千百亿。\n盐贵米贱，苦趁乐吃。\n瞋喜爱憎，是非声色。\n日炙风吹，一文不直。",
        "dynasty": "宋",
        "collection_info": null
    },
    {
        "title": "四圣赞  其二",
        "author": "释师体",
        "content": "稽首观音，全彰妙有。\n鹤唳青霄，鶑啼绿柳。\n鼓响钟鸣，椎鷄打狗。\n不落诸缘，通身眼手。",
        "dynasty": "宋",
        "collection_info": null
    },
    {
        "title": "四圣赞  其三",
        "author": "释师体",
        "content": "稽首文殊，本非延促。\n柏短松长，山青水绿。\n星移斗转，日行月逐。\n开眼合眼，一切具足。",
        "dynasty": "宋",
        "collection_info": null
    },
    {
        "title": "四圣赞  其四",
        "author": "释师体",
        "content": "稽首普贤，不可思议。\n出头露面，开言吐气。\n拍盲担板，忘恩断义。\n事无寸长，熏天炙地。",
        "dynasty": "宋",
        "collection_info": null
    },
    {
        "title": "总颂",
        "author": "释师体",
        "content": "释迦观音，文珠普贤。\n蓦鼻牵来，作一串穿。\n横拖倒拽，痛报深寃。\n弥天罪过，一任流传。",
        "dynasty": "宋",
        "collection_info": null
    },
    {
        "title": "颂古十首  其一",
        "author": "释师体",
        "content": "三清道士无仙骨，八教阇梨毁梵书。\n黑添昆崙舞华鼓，天亲无着暗嗟吁。",
        "dynasty": "宋",
        "collection_info": null
    },
    {
        "title": "颂古十首  其二",
        "author": "释师体",
        "content": "不见人斑见虎斑，算来莫愿见人斑。\n虎斑见后通回避，唯有人斑近最难。",
        "dynasty": "宋",
        "collection_info": null
    },
    {
        "title": "颂古十首  其三",
        "author": "释师体",
        "content": "浑身无处着，驿路倒骑馿。\n览尽潇湘景，和船入画图。",
        "dynasty": "宋",
        "collection_info": null
    },
    {
        "title": "颂古十首  其四",
        "author": "释师体",
        "content": "越鸟巢南枝，胡马嘶北风。\n狸奴并白牯，寸步不曾通。\n千山都坐断，万派尽朝东。\n天王纔合掌，那咤扑帝钟。",
        "dynasty": "宋",
        "collection_info": null
    },
    {
        "title": "颂古十首  其五",
        "author": "释师体",
        "content": "假使百千劫，所作业不忘。\n因缘会遇时，果报还自受。",
        "dynasty": "宋",
        "collection_info": null
    },
    {
        "title": "颂古十首  其六",
        "author": "释师体",
        "content": "白石居山人，不住那伽定。\n拄杖秃却枝，钵盂倒安柄。\n人草觅寃雠，虚空悬业镜。\n喝下剑光寒，放行摩竭令。",
        "dynasty": "宋",
        "collection_info": null
    },
    {
        "title": "颂古十首  其七",
        "author": "释师体",
        "content": "剔起遮天眼，空王旧话圆。\n气毬刚似铁，石臼软如绵。\n苦海无惊浪，红炉断火烟。\n庄周蝴蝶梦，举世若为原。",
        "dynasty": "宋",
        "collection_info": null
    },
    {
        "title": "颂古十首  其八",
        "author": "释师体",
        "content": "着脚孤危草不生，没栖泊处等闲行。\n临风阔却噇空口，断送浑家入火坑。",
        "dynasty": "宋",
        "collection_info": null
    },
    {
        "title": "颂古十首  其九",
        "author": "释师体",
        "content": "生狞别是一般村，品藻先贤薄后昆。\n掉放孤峰争合杀，棒头有眼盖干坤。",
        "dynasty": "宋",
        "collection_info": null
    },
    {
        "title": "颂古十首  其一○",
        "author": "释师体",
        "content": "男儿脚底透长安，得坐披衣肯自谩。\n三尺冷光辉夜月，一条秋水迸人寒。",
        "dynasty": "宋",
        "collection_info": null
    },
    {
        "title": "偈四首  其一",
        "author": "释师体",
        "content": "年年浴佛在今朝，目击迦维路不遥。\n果是当时曾示现，宜乎恶水蓦头浇。",
        "dynasty": "宋",
        "collection_info": null
    },
    {
        "title": "偈四首  其二",
        "author": "释师体",
        "content": "热月须摇扇，寒来旋着衣。\n若言空过日，大似不知时。",
        "dynasty": "宋",
        "collection_info": null
    },
    {
        "title": "偈四首  其三",
        "author": "释师体",
        "content": "道生一，无角铁牛眠少室。\n一生二，祖父开田说大义。\n二生三，梁间紫燕语呢喃。\n三生万物，男儿活计离窠窟。\n多处添，少处减，大虫怕吃生人胆。\n有若无，实若虚，争掩骊龙明月珠。\n肚无偏僻病，不怕冷油虀。",
        "dynasty": "宋",
        "collection_info": null
    },
    {
        "title": "偈四首  其四",
        "author": "释师体",
        "content": "依稀苕帚柄，髣髴赤斑蛇。\n棒下无生忍，临机不识爷。",
        "dynasty": "宋",
        "collection_info": null
    },
    {
        "title": "辞众偈",
        "author": "释师体",
        "content": "铁树开花，雄鸡生卵。\n七十二年，摇篮绳断。",
        "dynasty": "宋",
        "collection_info": null
    },
    {
        "title": "颂古二十九首  其一",
        "author": "释师体",
        "content": "走出门风相副称，东西南北更无人。\n看来不得韶阳老，未免儿孙惹客尘。",
        "dynasty": "宋",
        "collection_info": null
    },
    {
        "title": "颂古二十九首  其二",
        "author": "释师体",
        "content": "肌骨当初赫赤穷，面皮今日厚千重。\n撩头搭尾应更点，嬴赛阇黎斋后钟。",
        "dynasty": "宋",
        "collection_info": null
    },
    {
        "title": "颂古二十九首  其三",
        "author": "释师体",
        "content": "苦瓠连根苦，同坑无异土。\n二千年已前，一火破落户。",
        "dynasty": "宋",
        "collection_info": null
    },
    {
        "title": "颂古二十九首  其四",
        "author": "释师体",
        "content": "陪钱弄傀儡，拚命打秋韆。\n浑家无眼见，掩面哭苍天。",
        "dynasty": "宋",
        "collection_info": null
    },
    {
        "title": "颂古二十九首  其五",
        "author": "释师体",
        "content": "是大神呪，四大六根元不有。\n是大明呪，三世十方无透漏。\n是无上呪，海印圆光明已久。\n是无等等呪，士农工商各成就。\n何故去年梅，今岁柳，颜色馨香依旧。\n等閒勘破悟桃花，选甚法身藏北斗。",
        "dynasty": "宋",
        "collection_info": null
    },
    {
        "title": "颂古二十九首  其六",
        "author": "释师体",
        "content": "君王宝剑不虚施，尊者遭逢也大奇。\n从此清风徧寰宇，太平消息几人知。",
        "dynasty": "宋",
        "collection_info": null
    },
    {
        "title": "颂古二十九首  其七",
        "author": "释师体",
        "content": "家贫连子屈，事急不由人。\n开口露拴索，郎当累近邻。",
        "dynasty": "宋",
        "collection_info": null
    },
    {
        "title": "颂古二十九首  其八",
        "author": "释师体",
        "content": "即心是佛，颟顸淈𣸩。\n菽麦不分，光阴飘忽。\n三杯两碗背爷娘，百怪千妖同一窟。",
        "dynasty": "宋",
        "collection_info": null
    },
    {
        "title": "颂古二十九首  其九",
        "author": "释师体",
        "content": "动口生荆棘，移身堕野狐。\n赵州来斗富，东壁挂葫芦。",
        "dynasty": "宋",
        "collection_info": null
    },
    {
        "title": "颂古二十九首  其一○",
        "author": "释师体",
        "content": "饿鬼鞭死尸，仙人礼枯骨。\n野犬吠荒丘，铁山空突兀。\n六合羣灵竞出头，不知何处为窠窟。",
        "dynasty": "宋",
        "collection_info": null
    },
    {
        "title": "颂古二十九首  其一一",
        "author": "释师体",
        "content": "克己堂前开饭店，股肱屋裏贩扬州。\n头戴草鞋呈丑拙，凑成一段好风流。",
        "dynasty": "宋",
        "collection_info": null
    },
    {
        "title": "颂古二十九首  其一二",
        "author": "释师体",
        "content": "万里无云银汉横，大方玄路等闲行。\n阿爷智量世希有，女子圆光顶𩕳生。",
        "dynasty": "宋",
        "collection_info": null
    },
    {
        "title": "颂古二十九首  其一三",
        "author": "释师体",
        "content": "义从亲处断，贫向富边休。\n腰缠十万贯，骑鹤上扬州。",
        "dynasty": "宋",
        "collection_info": null
    },
    {
        "title": "颂古二十九首  其一四",
        "author": "释师体",
        "content": "甘贽设白粥，南泉费盐醋。\n彼此落便宜，至今断来路。",
        "dynasty": "宋",
        "collection_info": null
    },
    {
        "title": "颂古二十九首  其一五",
        "author": "释师体",
        "content": "村婆暴富，诳諕闾阎。\n赵州卖俏，矢上加尖。",
        "dynasty": "宋",
        "collection_info": null
    },
    {
        "title": "颂古二十九首  其一六",
        "author": "释师体",
        "content": "贫无所依，两亲相击。\n旱地雷声，青天霹雳。",
        "dynasty": "宋",
        "collection_info": null
    },
    {
        "title": "颂古二十九首  其一七",
        "author": "释师体",
        "content": "镬汤无冷地，黄河辊底流。\n金刚难插觜，脑后挂灯毬。",
        "dynasty": "宋",
        "collection_info": null
    },
    {
        "title": "颂古二十九首  其一八",
        "author": "释师体",
        "content": "之乎者也，雪月风花。\n头面各别，事同一家。",
        "dynasty": "宋",
        "collection_info": null
    },
    {
        "title": "颂古二十九首  其一九",
        "author": "释师体",
        "content": "佛是西天老比丘，星移斗转水东流。\n茫茫宇宙人无数，户贯依前百草头。",
        "dynasty": "宋",
        "collection_info": null
    },
    {
        "title": "颂古二十九首  其二○",
        "author": "释师体",
        "content": "投子下绳床，终非孟八郎。\n不摇三寸舌，未免鬼分赃。\n眼底欲条直，临机争探囊。\n裂破古今无面目，纵横何处有关防。",
        "dynasty": "宋",
        "collection_info": null
    },
    {
        "title": "颂古二十九首  其二一",
        "author": "释师体",
        "content": "主宾会合风云异，醉后添杯礼义全。\n棒打自家亲骨肉，丛林扛鼓返成寃。",
        "dynasty": "宋",
        "collection_info": null
    },
    {
        "title": "颂古二十九首  其二二",
        "author": "释师体",
        "content": "强盗遭逢恶抵家，贼赃纔败别无他。\n山藤彻骨令甘伏，反与渠侬贴面花。",
        "dynasty": "宋",
        "collection_info": null
    },
    {
        "title": "颂古二十九首  其二三",
        "author": "释师体",
        "content": "裂破古今没窠臼，当机大阐血盆口。\n脚尖趯出佛如麻，李四张三无路走。",
        "dynasty": "宋",
        "collection_info": null
    },
    {
        "title": "颂古二十九首  其二四",
        "author": "释师体",
        "content": "先天后地本寥廓，拨草寻芳途路乐。\n不得春风花不开，花开又被风吹落。",
        "dynasty": "宋",
        "collection_info": null
    },
    {
        "title": "颂古二十九首  其二五",
        "author": "释师体",
        "content": "杖林山下竹筋鞭，憍梵钵提舌拄天。\n羣党元来讳空手，起家消息在荒田。",
        "dynasty": "宋",
        "collection_info": null
    },
    {
        "title": "颂古二十九首  其二六",
        "author": "释师体",
        "content": "十分美丽谁家女，百倍聪明是马郎。\n堪笑金沙滩畔约，始终姻娅不成双。",
        "dynasty": "宋",
        "collection_info": null
    },
    {
        "title": "颂古二十九首  其二七",
        "author": "释师体",
        "content": "夜叉头，菩萨面。\n鬼捣谷，佛跳墙。\n同门共户不相识，迈古超今无寸长。\n灯心戳破石人脚，扁鹊卢医争主张。",
        "dynasty": "宋",
        "collection_info": null
    },
    {
        "title": "颂古二十九首  其二八",
        "author": "释师体",
        "content": "昨夜发新雷，毒蛇离窟穴。\n居常口不开，蹋着迸鲜血。",
        "dynasty": "宋",
        "collection_info": null
    },
    {
        "title": "颂古二十九首  其二九",
        "author": "释师体",
        "content": "兵行诡道，贼是家亲。\n无功受禄，有理难伸。",
        "dynasty": "宋",
        "collection_info": null
    }
]