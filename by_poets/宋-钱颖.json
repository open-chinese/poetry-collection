[
    {
        "uuid": "2a867cca80397f339b4cb74a87a2884a",
        "title": "以久字韵赋翁仲",
        "author": "钱颖",
        "content": "武皇骑龙朝帝后，露湿铜仙古苔绣。\n景初命名翁与仲，无復衣冠仍汉旧。\n桓圭大剑高嵯峨，不动如山严镇守。\n岂知屹立司马门，九鼎暗移司马手。\n变迁陵谷亦何易，洛阳尘埃一回首。\n因嗟宠辱非可常，世间何者为长久。\n君不见后来荆棘埋铜驼，坐想失身横陇亩。",
        "dynasty": "宋",
        "collection_info": null
    },
    {
        "uuid": "238ac7f01b93f84974988e76f8791dc0",
        "title": "再入台",
        "author": "钱颖",
        "content": "紫纶飞下会稽山，衣绣归来冠豸冠。\n骢马长鸣天路熟，栖鸟重认禁枝寒。\n人忧时世方多事，我喜朝廷看谏官。\n尧舜君民身稷契，不为容易不为难。",
        "dynasty": "宋",
        "collection_info": null
    },
    {
        "uuid": "3c07ecbdf7faa637cc020a5ba9586f5e",
        "title": "秋胡子",
        "author": "钱颖",
        "content": "郎恩叶薄妾冰清，郎说黄金妾不应。\n若使偶然通一笑，半生谁信守孤灯。",
        "dynasty": "宋",
        "collection_info": null
    }
]