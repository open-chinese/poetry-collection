[
    {
        "uuid": "a77b4ebd32a0bccc5c37bb3117b344bf",
        "title": "浪淘沙 相对两衰翁",
        "author": "善珍",
        "content": "相对两衰翁。\n身似枯蓬。\n分飞吹聚谢天风。\n零落交游无一个，五十年中。\n生客语藏锋。\n不答阳聋。\n心期难话与儿童。\n共结庵招猿鹤侣，烟锁云封。",
        "dynasty": "宋",
        "collection_info": null
    },
    {
        "uuid": "17902f7fe591ed3ac625c9de8d970087",
        "title": "浪淘沙 七十二年翁",
        "author": "善珍",
        "content": "七十二年翁。\n曾客吴中。\n清游占断水晶宫。\n几度藕花归棹晚，月渚烟钟。\n追记已陈踪。\n回首空蒙。\n恁高荒草夕阳同。\n欲问谢公歌舞地，落叶鸣蛩。",
        "dynasty": "宋",
        "collection_info": null
    },
    {
        "uuid": "b58d90dddfee0963d930a74c371e3659",
        "title": "望梅词・望梅 寸阴堪惜",
        "author": "善珍",
        "content": "寸阴堪惜。\n趁身强健去，结茅苍壁。\n错料事、临老方知，国师与高僧，二途俱失。\n识字吟诗，数不得、死生何益。\n看寒山着语，李杜也输，莫道元白。\n千年过如瞬息。\n共飞鸿缥缈，沉没空碧。\n问懒瓒、因甚遭逢，芋魁亦联翩，着名金石。\n遗臭流芳，老子勿、许多心力。\n旋消磨、数百瓮齑，掩关入寂。",
        "dynasty": "宋",
        "collection_info": null
    }
]