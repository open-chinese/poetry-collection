[
    {
        "uuid": "5a00fd3a46ea4080b127d7a69481bc1a",
        "title": "青玉案 三年枕上吴中路",
        "author": "蒋璨",
        "content": "三年枕上吴中路。\n遣黄耳、随君去。\n欲过松江呼小渡。\n莫惊鸥鹭，四桥都是，老子经行处。\n辋川图上看春暮。\n长忆高人右丞句。\n作个归期天未许。\n春衫犹是，小蛮针线，曾湿西湖雨。",
        "dynasty": "宋",
        "collection_info": null
    },
    {
        "uuid": "0a6996b2a340017a8112a02db2d3e98b",
        "title": "题石桥",
        "author": "蒋璨",
        "content": "石桥西去接烟霞，方广山头佛子家。\n今日我来生善念，分明盏上见茶花。",
        "dynasty": "宋",
        "collection_info": null
    },
    {
        "uuid": "616ee146a5871e0c0b54b9243e9c1757",
        "title": "过冲寂观  其一",
        "author": "蒋璨",
        "content": "兔井桥边鹢首横，过逢仍怯近乡情。\n路人失喜交头语，邻犬何知掉尾迎。\n重到云房惊落寞，直须金阙早崇成。\n百年香火追先志，始信吾宗世济荣。",
        "dynasty": "宋",
        "collection_info": null
    },
    {
        "uuid": "2e821e7daa8d593863ac38ccfe750498",
        "title": "过冲寂观  其二",
        "author": "蒋璨",
        "content": "惯见琳宫全盛时，朅来荒梗倍伤悽。\n虚堂不復瞻遗蹟，败壁纔容觅旧题。\n帝傅前修皆榘矱，云孙后裔合攀跻。\n兴衰补弊应商略，徙倚修廊日欲西。",
        "dynasty": "宋",
        "collection_info": null
    },
    {
        "uuid": "675a880771b75d2c3890a6a9137d745a",
        "title": "句",
        "author": "蒋璨",
        "content": "正索解人那復得，其谁知我固无从。",
        "dynasty": "宋",
        "collection_info": null
    }
]