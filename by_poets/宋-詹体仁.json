[
    {
        "uuid": "dedea77c4f6f831f83fd576c6f6f36ee",
        "title": "湘中",
        "author": "詹体仁",
        "content": "天寒楚云浄，木落湘山幽。\n空江夜来雨，水满芦花洲。\n西风何渺渺，沧波日悠悠。\n有怀谁与言，注目孤鸿秋。",
        "dynasty": "宋",
        "collection_info": null
    },
    {
        "uuid": "95e4ea558f662b457729e7bb51e06463",
        "title": "昔游诗",
        "author": "詹体仁",
        "content": "洞庭八百里，玉盘盛水银。\n长虹忽照影，大哉五色轮。\n我舟渡其中，晃晃惊我神。\n朝发黄陵祠，暮至赤沙曲。\n借问此何处，沧湾三十六。\n青芦望不尽，明月耿如烛。\n湾湾无人家，只就芦花宿。",
        "dynasty": "宋",
        "collection_info": null
    },
    {
        "uuid": "e107c25a613b6272b49e9f19b2936284",
        "title": "江夏寓兴",
        "author": "詹体仁",
        "content": "风与樯乌便，侬先塞雁来。\n山经七泽断，潮自九江回。\n渔父犹知隠，骚人枉衒才。\n朋从正相远，梅信为谁开。",
        "dynasty": "宋",
        "collection_info": null
    },
    {
        "uuid": "ff5abd6afb3639415f0156fd420724e0",
        "title": "过广陵驿",
        "author": "詹体仁",
        "content": "秋风江上芙蓉老，阶下数株黄菊鲜。\n落叶正飞扬子渡，行人又上广陵船。\n寒砧万户月如水，老雁一声霜满天。\n自笑栖迟淮海客，十年心事一灯前。",
        "dynasty": "宋",
        "collection_info": null
    },
    {
        "uuid": "74477bc11e7fbcffc8cdc32c7498c33f",
        "title": "登岳阳楼",
        "author": "詹体仁",
        "content": "洞岳之东江水西，帘旌不动夕阳迟。\n登临吴蜀横分地，徙倚湖山欲暮时。\n万里来游还望远，三年多难更凭危。\n白头弔古霜风裏，老木苍波无限悲。",
        "dynasty": "宋",
        "collection_info": null
    },
    {
        "uuid": "ddaa318a75c6cf1d62af8acb8606db43",
        "title": "解组自乐",
        "author": "詹体仁",
        "content": "去日春蚕吐素丝，归来黄麦看金衣。\n沙鸥不入鸳鸿侣，依旧沧浪绕钓矶。",
        "dynasty": "宋",
        "collection_info": null
    },
    {
        "uuid": "dde25d8a522623ccafd4dfdec2deea2e",
        "title": "游南台闽粤王庙",
        "author": "詹体仁",
        "content": "海角钓龙人杳杳，云间待雁路迢迢。\n若为借得山头石，每到商秋坐看潮。",
        "dynasty": "宋",
        "collection_info": null
    },
    {
        "uuid": "afcd67d596cf9fa53cfc66b4c4df6fca",
        "title": "幽居",
        "author": "詹体仁",
        "content": "投老安闲世味疏，深深水竹葺幽居。\n床头昨夜风吹落，多是经年未报书。",
        "dynasty": "宋",
        "collection_info": null
    },
    {
        "uuid": "79bdf4d9f944d7216b65d69a89bf17dd",
        "title": "姑苏台同年会次袁说友韵",
        "author": "詹体仁",
        "content": "秋鸿社燕巧相违，从古交游会合稀。\n海内弟兄今有几，吴中贤士得相依。\n已消桃李争春意，且向桑榆共夕晖。\n回首慈恩旧题处，年华心事逐云飞。",
        "dynasty": "宋",
        "collection_info": null
    }
]