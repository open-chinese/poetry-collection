[
    {
        "uuid": "e5829e90ecda65d63a2c1a1413cb03df",
        "title": "惠山泉",
        "author": "刘达",
        "content": "灵脉发山根，涓涓才一滴。\n宝剑护深源，苍珉环甃壁。\n鉴影鬚眉分，当暑挹寒冽。\n一酌举瓢空，过齿如激雪。\n不异醴泉甘，宛同神瀵洁。\n快饮可洗胸，所惜姑濯热。\n品第冠寰中，名色固已揭。\n世无陆子知，淄渑谁与别。",
        "dynasty": "宋",
        "collection_info": null
    },
    {
        "uuid": "a358e0248e4556b89560371803ad3bb9",
        "title": "冰泉洞",
        "author": "刘达",
        "content": "飞泉落巍巍，湍水去激激。\n未若洞中源，静渊如得适。\n清润挹千岩，冷凝涵四壁。\n幽讨会有时，烦襟聊与涤。",
        "dynasty": "宋",
        "collection_info": null
    },
    {
        "uuid": "f33b1e2dc11fd914b0cd65b7cf5d121c",
        "title": "龙渊",
        "author": "刘达",
        "content": "岩岩白石嵌，深泉适此止。\n夜雨半山回，春风蛰龙起。\n清明无遁形，溥博有余美。\n受浊不伤清，纳污非所耻。\n趣操比幽人，泓澄如得己。\n山林乃挺途，真復谁洗耳。",
        "dynasty": "宋",
        "collection_info": null
    },
    {
        "uuid": "10a0fa02831c503422944e5936e1be39",
        "title": "绣岭亭",
        "author": "刘达",
        "content": "绝境隔嚣纷，烟霞张綵绘。\n远目入无中，高情驰物外。\n春田发英华，秋林横紫翠。\n何时杖屦游，利名聊委蜕。",
        "dynasty": "宋",
        "collection_info": null
    }
]