[
    {
        "uuid": "fc215fc3c3f3a793746d6b1eab5fcb9e",
        "title": "水龙吟 镜寒香歇江城路",
        "author": "莫",
        "content": "镜寒香歇江城路，今度见春全懒。\n断云过雨，花前歌扇，梅边酒盏。\n离思相欺，万丝萦绕，一襟销黯。\n但年光暗换，人生易感，西归水、南飞雁。\n也拟与愁排遣。\n奈江山、遮拦不断。\n娇讹梦语，湿荧啼袖，迷心醉眼。\n绣毂华茵，锦屏罗荐，何时拘管。\n但良宵空有，亭亭霜月，作相思伴。",
        "dynasty": "宋",
        "collection_info": null
    },
    {
        "uuid": "fc898c98c5b9a23b2ae886f75735ac35",
        "title": "玉楼春 绿杨芳径莺声小",
        "author": "莫",
        "content": "绿杨芳径莺声小。\n帘幕烘香桃杏晓。\n馀寒犹峭雨疏疏，好梦自惊人悄悄。\n凭君莫问情多少。\n门外江流罗带绕。\n直饶明日便相逢，已是一春闲过了。",
        "dynasty": "宋",
        "collection_info": null
    },
    {
        "uuid": "c36e76c54aa6a31eebdb4933a6ee5d7d",
        "title": "生查子 三两信凉风",
        "author": "莫",
        "content": "三两信凉风，七八分圆月。\n愁绪到今年，又与前年别。\n衾单容易寒，独暗相将灭。\n欲识此时情，听取鸣蛩说。",
        "dynasty": "宋",
        "collection_info": null
    },
    {
        "uuid": "e528a82f8fd0a4d3961572d0cd28ec0c",
        "title": "卜算子 红底过丝明",
        "author": "莫",
        "content": "红底过丝明，绿外飞绵小。\n不道东风上海棠，白地春归了。\n月笛曲栏留，露舄芳池绕。\n争得闲情似旧时，遍索檐花笑。",
        "dynasty": "宋",
        "collection_info": null
    },
    {
        "uuid": "14ae3ae8e6f0a6ae4242592ac5260572",
        "title": "摸鱼儿 听春教、燕颦莺诉",
        "author": "莫",
        "content": "听春教、燕颦莺诉。\n朝朝花困风雨。\n六桥忘却清明后，碧尽柳丝千缕。\n蜂蝶侣。\n正闲觅闲花，闲草闲歌舞。\n最怜西子。\n尚薄薄云情，盈盈波泪，点点旧眉妩。\n流红记，空泛秋宫怨句。\n才色何处娇妒。\n落红无风限随风絮。\n诗恨有谁曾遇。\n堪恨处。\n恨二十四番，花信催花去。\n东君暗苦。\n更多嘱多情，多愁杜宇，多诉断肠语。",
        "dynasty": "宋",
        "collection_info": null
    }
]