[
    {
        "uuid": "23373efb4ad172e67754336a577fd1c5",
        "title": "点绛唇 绣被鸳鸯",
        "author": "朱埴",
        "content": "绣被鸳鸯，宝香熏透蔷薇水。\n枕边一纸。\n明月人千里。\n宿酒初醒，全不忺梳洗。\n抬纤指。\n微签玉齿。\n百色思量起。",
        "dynasty": "宋",
        "collection_info": null
    },
    {
        "uuid": "994a8eeb73703703e0c34d24d251c9d7",
        "title": "画堂春 绿窗睡起小妆残",
        "author": "朱埴",
        "content": "绿窗睡起小妆残。\n玉钗低堕云鬟。\n回纹枉寄见伊难。\n心绪阑珊。\n翠袖两行珠泪，画楼十二阑干。\n销磨今古霎时间。\n恨杀青山。",
        "dynasty": "宋",
        "collection_info": null
    },
    {
        "uuid": "f205e46e6c081418110582cadc2ffe1b",
        "title": "南乡子 花柳隔重扃",
        "author": "朱埴",
        "content": "花柳隔重扃。\n送过秋千笑语声。\n檐鹊也嗔人起晚，天晴。\n孤负东风趁踏青。\n细细砑红绫。\n小字相思写不成。\n心上可人云样远，寒盟。\n只恐恩情薄似云。",
        "dynasty": "宋",
        "collection_info": null
    }
]