[
    {
        "uuid": "579682b17542b8ce59e81407ab6f26b0",
        "title": "赠天台逸人",
        "author": "廖融",
        "content": "移桧托禅子，携家上赤城。\n拂琴天籁寂，欹枕海涛生。\n雪白寒峰晚，鸟歌春谷晴。\n又闻求桂楫，载月十洲行。",
        "dynasty": "宋",
        "collection_info": null
    },
    {
        "uuid": "14bd33663107b301403b7b54e3590bec",
        "title": "题寺古桧",
        "author": "廖融",
        "content": "何人见植初，老对梵王居。\n山鬼暗栖托，樵夫难破除。\n声高秋汉迥，影倒月潭虚。\n尽日无僧绕，清风长有余。",
        "dynasty": "宋",
        "collection_info": null
    },
    {
        "uuid": "425f24af433b9dca623de52b7428a6fd",
        "title": "梦仙谣",
        "author": "廖融",
        "content": "琪木扶疏繫辟邪，麻姑夜宴紫皇家。\n银河旌节摇波影，珠阁笙箫吸月华。\n翠凤引游三岛路，赤龙齐别五云车。\n星稀犹倚虹桥立，拟就张骞搭汉槎。",
        "dynasty": "宋",
        "collection_info": null
    },
    {
        "uuid": "a7f9a15c423702ca1708d35e39d76455",
        "title": "退宫妓",
        "author": "廖融",
        "content": "神仙风格本难俦，曾从前皇翠辇游。\n红踯躅繁金殿暖，碧芙蓉笑水宫秋。\n宝车钿剥阴尘覆，锦帐香消画烛幽。\n一旦色衰归故里，月明犹梦按梁州。",
        "dynasty": "宋",
        "collection_info": null
    },
    {
        "uuid": "7d0c9c208aadc046d27d0ea562cdd800",
        "title": "谢翁宏以诗百篇见示",
        "author": "廖融",
        "content": "高奇一百篇，见造化工全。\n积思游沧海，冥搜入洞天。\n神珠迷罔象，瑞玉匪雕鑴。\n休嘆不得力，离骚千古传。",
        "dynasty": "宋",
        "collection_info": null
    },
    {
        "uuid": "cead27c187d8b8743a8280ab7f965e5a",
        "title": "书伍彬屋壁",
        "author": "廖融",
        "content": "圆塘绿水平，鱼跃紫莼生。\n要路贫无力，深村老退耕。\n犊随原草远，蛙傍堑篱鸣。\n拨棹茶川去，初逢谷雨晴。",
        "dynasty": "宋",
        "collection_info": null
    },
    {
        "uuid": "441db1d506e1eb22ee920191be817bc8",
        "title": "赠王正己",
        "author": "廖融",
        "content": "吟高鄙俗流，傲逸访巢由。\n古寺寻僧饭，寒岩衣鹿裘。\n园桃山鼠嚙，崖蜜猎人偷。\n遂这箇清性，浮生不苟求。",
        "dynasty": "宋",
        "collection_info": null
    },
    {
        "uuid": "c6bd5cbd766051d985e2ce0d33bb088f",
        "title": "赠狄涣",
        "author": "廖融",
        "content": "高卧白云乡，崖泉对阁凉。\n守贫无属道，多病数求方。\n耕犊惊雷毙，寒芜入圃荒。\n如何帝未梦，吟苦顶铺霜。",
        "dynasty": "宋",
        "collection_info": null
    },
    {
        "uuid": "ab0f38ae592296e266125368279ea0d4",
        "title": "句  其一",
        "author": "廖融",
        "content": "云穿捣药屋，雪压钓鱼船。",
        "dynasty": "宋",
        "collection_info": null
    },
    {
        "uuid": "af6efdbb51fa6c7e6e659c1a09c9bca5",
        "title": "句  其二",
        "author": "廖融",
        "content": "松风吹髮乱，岩溜溅碁寒。",
        "dynasty": "宋",
        "collection_info": null
    },
    {
        "uuid": "3a00b26c0cecd3d22eb4d04ecdbaff5b",
        "title": "句  其三",
        "author": "廖融",
        "content": "圭窦先知晓，盆池别见天。",
        "dynasty": "宋",
        "collection_info": null
    },
    {
        "uuid": "69dcf03fb1a807f5cf5fe40e8d4b7a51",
        "title": "存目",
        "author": "廖融",
        "content": "诗题：酬皇甫冉西陵见寄诗：西陵潮已漏，岛屿没中流。\n越客依风水，相看南渡头。\n寒光生极浦，暮雪映沧州。\n何事扬帆去，空惊海上鸥。",
        "dynasty": "宋",
        "collection_info": null
    }
]