[
    {
        "uuid": "2efe4de01e3d0c31d9531e3c14eccffa",
        "title": "小重山 湖上秋来莲荡空",
        "author": "沈晦",
        "content": "湖上秋来莲荡空。\n年华都付与，木芙蓉。\n采菱舟子两相逢。\n双媚靥，一笑与谁浓。\n斜日落溟蒙。\n鸳鸯飞起处，水无踪。\n望湖楼上两三峰。\n人不见，林外数声钟。",
        "dynasty": "宋",
        "collection_info": null
    },
    {
        "uuid": "a3c65e361e30be691beb50b864451429",
        "title": "题独秀山",
        "author": "沈晦",
        "content": "老鹤下遥天，昂昂在林表。\n霜毛临野人，逸气秋天杳。\n矫矫颜始安，不受冠带绕。\n清真自嵇阮，一醉万事了。\n读书空谷中，生刍白驹皎。\n长哦五君咏，极目送飞鸟。",
        "dynasty": "宋",
        "collection_info": null
    },
    {
        "uuid": "85e861010c3765e05c734a730f32fd82",
        "title": "竹溪",
        "author": "沈晦",
        "content": "寒流穿清閟，支径入翠微。\n山深古木合，林静珍禽飞。\n居人本避世，游客亦忘机。\n归路晚烟暝，新月照柴扉。",
        "dynasty": "宋",
        "collection_info": null
    },
    {
        "uuid": "4565e61bcab0b89a26507dced4e75b53",
        "title": "游松阳百仞山",
        "author": "沈晦",
        "content": "山头白云如擘絮，竹鸡无声鸠唤妇。\n团团朝日在林梢，寒日梨花溪口路。\n一峰独秀横溪阴，青林倒影千丈深。\n上有白龙蛰幽洞，岁旱往往能为霖。\n如今寂寞空山裏，古屋荒坛冷红紫。\n会看前度种花人，他年来作巢居子。",
        "dynasty": "宋",
        "collection_info": null
    },
    {
        "uuid": "09e0ec3b5678dee0cc650d18cd3f3da0",
        "title": "竹山㟯岭",
        "author": "沈晦",
        "content": "九月乱山中，崎岖处处同。\n溪流因雨涨，木叶着霜红。\n人蹟千岩绝，松声万壑空。\n寻幽自可问，不復欢途穷。",
        "dynasty": "宋",
        "collection_info": null
    },
    {
        "uuid": "2a5e1d8d11061733a777e3284ead2c74",
        "title": "松阳上方山居五首  其一",
        "author": "沈晦",
        "content": "月余树影穿窗入，雨过山泉遶舍鸣。\n野寺中宵人不睡，蒲团布衲悟无生。",
        "dynasty": "宋",
        "collection_info": null
    },
    {
        "uuid": "438f9da7e05ba6bcde623add5a558d5e",
        "title": "松阳上方山居五首  其二",
        "author": "沈晦",
        "content": "山中寒早野阴薄，惨惨黄昏欲雨时。\n市远无人与沽酒，地炉松火自烧梨。",
        "dynasty": "宋",
        "collection_info": null
    },
    {
        "uuid": "b0e3de20a103d08eb1377f8ef8d5abb4",
        "title": "松阳上方山居五首  其三",
        "author": "沈晦",
        "content": "天畔群峰一草亭，半溪烟雨花冥冥。\n老翁投老得此景，日与溪山同醉醒。",
        "dynasty": "宋",
        "collection_info": null
    },
    {
        "uuid": "95d32cb37c875dd11be693a22e9a3cbc",
        "title": "松阳上方山居五首  其四",
        "author": "沈晦",
        "content": "此生真与世相忘，投老生涯寄上方。\n洗足关门枕书睡，连山松桧雨浪浪。",
        "dynasty": "宋",
        "collection_info": null
    },
    {
        "uuid": "faf625d48fb76dcc099774e048a9c7d3",
        "title": "松阳上方山居五首  其五",
        "author": "沈晦",
        "content": "学道空山水月深，丹成初试马蹄金。\n犹余一勺丹泉水，洗尽人间名利心。",
        "dynasty": "宋",
        "collection_info": null
    },
    {
        "uuid": "f48bf7386666d5da77b875ab3bcbb53b",
        "title": "侍先人游石桥",
        "author": "沈晦",
        "content": "一别台山四十年，石桥风景尚依然。\n慈颜不见身空老，感恨多如涧底泉。",
        "dynasty": "宋",
        "collection_info": null
    },
    {
        "uuid": "f6e93d0f49d8d78eec5a5e0afccd950f",
        "title": "留题紫岩寺  其一",
        "author": "沈晦",
        "content": "松岭枫冈势接连，梵宫危傍紫岩前。\n夜深钟磬敲清月，日暮楼台锁淡烟。\n大抵登临须有分，不因迁谪到无缘。\n一程已见佳山水，何惮东川路五千。",
        "dynasty": "宋",
        "collection_info": null
    },
    {
        "uuid": "61fb921f55567801b66c7e037a83cf42",
        "title": "留题紫岩寺  其二",
        "author": "沈晦",
        "content": "为爱溪山着意寻，因行每每便登临。\n寒窗夜久陪僧话，一阵西风月满林。",
        "dynasty": "宋",
        "collection_info": null
    },
    {
        "uuid": "3a88dc9ae5823f19a4367c0dd2b89fa6",
        "title": "句",
        "author": "沈晦",
        "content": "五岭炎蒸地，从来着逐臣。",
        "dynasty": "宋",
        "collection_info": null
    }
]