[
    {
        "uuid": "d2f5bc777ffcdd760284b57ec11ac9d6",
        "title": "送周知丞之官桐庐",
        "author": "刘植",
        "content": "潮满桐江上，秋风洗印时。\n字民知最近，占位莫嫌卑。\n纸尾书名大，松边得句迟。\n定怀东阁老，无復寄来诗。",
        "dynasty": "宋",
        "collection_info": null
    },
    {
        "uuid": "f483597444378376ab97f7fecbd7e7ec",
        "title": "梅",
        "author": "刘植",
        "content": "欲问孤山讯，蹇馿行晓晴。\n一枝篱外见，数点雪中明。\n太洁难为友，群芳让作兄。\n何如伴高隠，岂必尽调羹。",
        "dynasty": "宋",
        "collection_info": null
    },
    {
        "uuid": "f79c273d99077a9be65192acab5ca7c6",
        "title": "送周子余赴松阳簿",
        "author": "刘植",
        "content": "长松虽剧县，主簿却优闲。\n溪浅清见石，斋空静对山。\n吏嚚嫌讼省，乡狭觉民艰。\n独称诗人意，行吟苔竹间。",
        "dynasty": "宋",
        "collection_info": null
    },
    {
        "uuid": "f5124e1731efcde0b32d06d97398260a",
        "title": "琵琶亭下问舟",
        "author": "刘植",
        "content": "西亭问津处，白傅此曾游。\n无復锦絃曲，空停估客舟。\n抛江春浪静，传柝夜烽收。\n最爱庐峰峭，相随过别州。",
        "dynasty": "宋",
        "collection_info": null
    },
    {
        "uuid": "714c945dda86b5931256597f238ad779",
        "title": "重游仙岩观瀑",
        "author": "刘植",
        "content": "四山云雾重，况復值梅天。\n瀑注玉函碧，派从银汉连。\n飞来三百尺，流润几千年。\n仙者路安在，翠萝青霭边。",
        "dynasty": "宋",
        "collection_info": null
    },
    {
        "uuid": "ece8463fad4095037e81160b160c5d08",
        "title": "送西外赵知宗",
        "author": "刘植",
        "content": "三山蓬阆近，贺白是仙才。\n去领宗盟事，知从韦素来。\n几人留北阙，独棹向南台。\n踏雨江头别，西陵潮已迴。",
        "dynasty": "宋",
        "collection_info": null
    },
    {
        "uuid": "73aab91eef0193c2c71b82aa1628e6ff",
        "title": "题王宪使沧浪阁",
        "author": "刘植",
        "content": "城池浸空碧，鉴影復观心。\n孺子去何在，此歌传至今。\n一奁凉月白，万井市声沉。\n坎止宁劳问，凭栏意独深。",
        "dynasty": "宋",
        "collection_info": null
    },
    {
        "uuid": "41cd23b8539f7d371927e8766c351497",
        "title": "过彭泽",
        "author": "刘植",
        "content": "井邑已非旧，柴桑里尚存。\n春风三亩宅，落日数家村。\n隔树闻鷄犬，编氓半子孙。\n颓然孤壠在，寒菊绕松根。",
        "dynasty": "宋",
        "collection_info": null
    },
    {
        "uuid": "6146c5b5cdc78a125a39c0bf010c561e",
        "title": "渔父",
        "author": "刘植",
        "content": "生不事农耕，悠然一舸轻。\n沅湘依旧绿，秦汉几回更。\n晚脍杂香茝，夜醺歌濯缨。\n岂同驰骛者，祇欲钓虚名。",
        "dynasty": "宋",
        "collection_info": null
    },
    {
        "uuid": "ce15f363448e0bd4fddde38257eb8ff5",
        "title": "种玉亭为黄元信赋",
        "author": "刘植",
        "content": "锄徧苍苔色，梅花近地移。\n山深藏美璞，春到长新枝。\n草木初分润，冰霜久结知。\n百年封殖在，终与鼎鬵期。",
        "dynasty": "宋",
        "collection_info": null
    },
    {
        "uuid": "874e851b11f15618f3968122bdbf30e3",
        "title": "赋鲥鱼得真字",
        "author": "刘植",
        "content": "寒碧湛无尘，前溪得细鳞。\n香堪配杞菊，味不数菰莼。\n玉露双酘熟，秋风一筯新。\n钓缗吾自有，何用觅玄真。",
        "dynasty": "宋",
        "collection_info": null
    },
    {
        "uuid": "839f7252ed8ba7124834f3ded2f22a77",
        "title": "丙午普觉看梅",
        "author": "刘植",
        "content": "寂寂西岩寺，何人访静来。\n重寻旧游地，惟有道师梅。\n树蠹应留雪，香清不受埃。\n可堪玄鬓改，春已隔年催。",
        "dynasty": "宋",
        "collection_info": null
    },
    {
        "uuid": "4b69ee52fb95525d7dfcf1afc721bd0d",
        "title": "呈叶先生侍郎",
        "author": "刘植",
        "content": "位虽奎阁贵，独处一斋空。\n还以经纶事，全归着述中。\n闲心同野水，煦物尽春风。\n掩面将何向，西楹奠已终。",
        "dynasty": "宋",
        "collection_info": null
    },
    {
        "uuid": "e4a893bcd395ffe822af7787682620f4",
        "title": "喜曹东畎迁大理寺簿",
        "author": "刘植",
        "content": "九衢多雨后，庭下草痕新。\n终拟持平手，来为折槛人。\n印开桐荫午，吟久烛花春。\n却恨无来客，分题寄所亲。",
        "dynasty": "宋",
        "collection_info": null
    },
    {
        "uuid": "bd8538a0dbf55a8f332b6660795518ce",
        "title": "嘉禾兴圣院",
        "author": "刘植",
        "content": "禅关自幽阒，竹亦号真如。\n况是龙潜地，曾经凤食余。\n土深抱节密，林凈着行疏。\n谁谓干淳达，清阴只似初。",
        "dynasty": "宋",
        "collection_info": null
    },
    {
        "uuid": "98e8f8eef96a7d9cd44f3c99bdb37726",
        "title": "重游法空寺",
        "author": "刘植",
        "content": "寺在方山顶，山深不厌登。\n瀑飞明月峡，桥渡夕阳僧。\n万法元皆妄，余生了未能。\n纍纍塔边冢，几见谷为陵。",
        "dynasty": "宋",
        "collection_info": null
    },
    {
        "uuid": "1f1d373c7232ed7ea9648eb23edafb20",
        "title": "悼卢次元",
        "author": "刘植",
        "content": "屈贾幽沉地，单车去不归。\n湘江清见底，吟魄远何依。\n行旐衝残雨，新楸掩落晖。\n谁收遗箧藁，有子未胜衣。",
        "dynasty": "宋",
        "collection_info": null
    },
    {
        "uuid": "996427498b03ea1b23dd9e17b0d9d44f",
        "title": "失题",
        "author": "刘植",
        "content": "此是夕郎宅，曾经左纬吟。\n数联渔父曲，万顷碧波心。\n月上白苹渚，秋生古树阴。\n当年濯缨处，清彻到如今。",
        "dynasty": "宋",
        "collection_info": null
    },
    {
        "uuid": "0ec85970700ae1794d91002b76f6be1a",
        "title": "答东阁",
        "author": "刘植",
        "content": "盎乏储空谩自豪，掬泉当酒味尤高。\n卖文近觉马卿倦，脱赠今无范叔袍。\n松下耕樵相尔汝，人间膏火自煎熬。\n荆山山里山如壁，壁罅犹堪种碧桃。",
        "dynasty": "宋",
        "collection_info": null
    },
    {
        "uuid": "c22eec41d5bc4f233d1ef0dea2e00600",
        "title": "看梅呈同游东阁清源",
        "author": "刘植",
        "content": "此树何年向此栽，孤根低倚佛楼台。\n不嫌幽壑逢春晚，独在空庭立雪来。\n一段精神肪玉润，数松掩映翠屏开。\n知心藉尔岁寒友，每到花边不忍回。",
        "dynasty": "宋",
        "collection_info": null
    },
    {
        "uuid": "f984e274e5d1bbe0048c4997456f51a9",
        "title": "静乐赵观文挽词",
        "author": "刘植",
        "content": "大星殒地寂无光，砚席凝尘閟野堂。\n一老海滨天下憗，百年江左恨空长。\n家传遗稿归中秘，帝录元勋纪太常。\n路远生刍来未得，泪干门下老刘郎。",
        "dynasty": "宋",
        "collection_info": null
    },
    {
        "uuid": "36fcb7e6bb0fe12dfc5f28fa9cc2f16c",
        "title": "题薛氏园",
        "author": "刘植",
        "content": "屋头深锁屿头云，高下亭台景旋分。\n荷气晓来迎露看，泉声雨后隔溪闻。\n疏櫺不碍松萝月，高柳时停鸥鹭羣。\n只恐此身闲未得，征书催发暑如焚。",
        "dynasty": "宋",
        "collection_info": null
    },
    {
        "uuid": "22526a569cfa94cfbbd2e87b1e2c475f",
        "title": "文会飞霞观",
        "author": "刘植",
        "content": "水满平川月满船，船轻撑入藕花边。\n移来谢守岩前坐，疑是容成洞裏仙。\n茶竈烟遮松际鹤，丝桐声杂树头蝉。\n明朝更践弥明约，句拟当年石鼎联。",
        "dynasty": "宋",
        "collection_info": null
    },
    {
        "uuid": "8d2cf1463a29e4647ea6417412e44770",
        "title": "浔阳江楼",
        "author": "刘植",
        "content": "楼压浔阳地望雄，四无倚着拄晴空。\n九支江汇栏干外，双剑峰明雾霭中。\n庾令声名犹昨日，屈平兰芷又熏风。\n绸缪牖户知何计，须及长淮枣未红。",
        "dynasty": "宋",
        "collection_info": null
    },
    {
        "uuid": "0ec88af5f95284ee4bd84c8be4391240",
        "title": "凤凰台",
        "author": "刘植",
        "content": "昔年禅诵地，荒草夕阳台。\n仪凤有谁识，游人独上来。\n古桐阴覆井，丛竹笋穿苔。\n千古几兴废，北风吹雁回。",
        "dynasty": "宋",
        "collection_info": null
    }
]