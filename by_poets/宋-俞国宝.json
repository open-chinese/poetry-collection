[
    {
        "uuid": "b810a211831305fe16ef55696870447f",
        "title": "贺新凉・贺新郎 梦里骖鸾鹤",
        "author": "俞国宝",
        "content": "梦里骖鸾鹤。\n觉三山不远，依前海风吹落。\n浮到五湖烟月上，刚被梅香醉着。\n粲玉树、轻明疏薄。\n十万琼琚天女队，捧冰壶、玉液琉璃杓。\n来伴我，荐清酌。\n恍然梦断浑非昨。\n问溪边竹外，新来为谁开却。\n无限冰魂招不得，拟把离骚唤觉。\n待抖擞、红尘双脚。\n万里瑶台终一到，想玉奴、不负东昏约。\n留此恨，寄残角。",
        "dynasty": "宋",
        "collection_info": null
    },
    {
        "uuid": "f80f40af4e7744cbea5c2e95795f9c85",
        "title": "风入松 一春长费买花钱",
        "author": "俞国宝",
        "content": "一春长费买花钱。\n日日醉花边。\n玉骢惯识西湖路，骄嘶过、沽酒垆前。\n红杏香中箫鼓，绿杨影里秋千。\n暖风十里丽人天。\n花压髻云偏。\n画船载取春归去，馀情寄、湖水湖烟。\n明日重扶残醉，来寻陌上花钿。",
        "dynasty": "宋",
        "collection_info": null
    },
    {
        "uuid": "b833400e9b95599cd1437bd717918bbc",
        "title": "瑞鹤仙 春衫和泪着",
        "author": "俞国宝",
        "content": "春衫和泪着。\n又燕入江南，雁归衡岳。\n东风晓来恶。\n绕西园无绪，泪随花落。\n愁钟恨角。\n梦无凭、难成易觉。\n到春来易感，韩香顿减，沈腰如削。\n离索。\n挑灯占信，听鹊求音，不禁春弱。\n云轻雨薄。\n阳台远，信难托。\n念盟钗一股，鸾光两破，已负秦楼素约。\n但莫教、嫩绿成阴，把人误却。",
        "dynasty": "宋",
        "collection_info": null
    },
    {
        "uuid": "26271b1f970babb976f187ccc45ac175",
        "title": "清平乐 数声乌鹊",
        "author": "俞国宝",
        "content": "数声乌鹊。\n院宇寒萧索。\n杨柳梢头秋过却。\n无叶可供风落。\n可人犹有芙蕖。\n向人泠澹妆梳。\n云外征鸿过尽，夕阳依旧平芜。",
        "dynasty": "宋",
        "collection_info": null
    },
    {
        "uuid": "2d5181e6592e11b40c91238c63e0037d",
        "title": "卜算子 翦烛写香笺",
        "author": "俞国宝",
        "content": "翦烛写香笺，拨火温寒醑。\n门外东风将我愁，欲作三更雨。\n夜夜玉楼心，日日长亭路。\n豆蔻花开信不来，尘满金钗股。",
        "dynasty": "宋",
        "collection_info": null
    },
    {
        "uuid": "a8291b1147f500200f8628d117e289c3",
        "title": "风入松 东风巷陌暮寒骄",
        "author": "俞国宝",
        "content": "东风巷陌暮寒骄。\n灯火闹河桥。\n胜游忆遍钱塘夜，青鸾远、信断难招。\n蕙草情随雪尽，梨花梦与云销。\n客怀先自病无聊。\n绿酒负金蕉。\n下帏独拥香篝睡，春城外、玉漏声遥。\n可惜满街明月，更无人为吹箫。",
        "dynasty": "宋",
        "collection_info": null
    },
    {
        "uuid": "abe30bbf81060cf56e7aa453e8fc25ff",
        "title": "水调歌头 灵谷有荚气",
        "author": "俞国宝",
        "content": "灵谷有荚气，盘结在巴山。\n云蒸雨朵欲遣，奇怪出人间。\n不作丰城宝剑，不作渥洼灵种，不作化龙竿。\n生此济时杰，理乱总相关。\n入为相，出为将，两馀闲。\n忠肝义胆，曾将鲠论破天颜。\n好把昪平勋业，趁取河清桃熟，千岁奉金銮。\n草却登封检，双鬓未曾斑。",
        "dynasty": "宋",
        "collection_info": null
    },
    {
        "uuid": "c2ea9d82b8f29533e7b83f246e2863b8",
        "title": "满庭芳 南省西清",
        "author": "俞国宝",
        "content": "南省西清，黄扉青琐，五年历遍中都。\n一封朝奏，无乃爱君欤。\n便作筠阳胜赏，东溪上、鸥鸟相娱。\n谁知道，心存魏阙，身暂寄江湖。\n东溪，何所有，冬梅夏柳，春杞秋蕖。\n谩回首，多少笼鸟池鱼。\n细看山林朝市，经行处、等是蘧庐。\n今朝好，一杯寿酒，一卷养生书。",
        "dynasty": "宋",
        "collection_info": null
    },
    {
        "uuid": "9a768990c5157ce07e34c3da6646104b",
        "title": "临江仙 落落江湖三岛",
        "author": "俞国宝",
        "content": "落落江湖三岛，才高懒住清都。\n手携黄石一编书。\n醉眠莘垅月，闲钓渭川鱼。\n见说玉阶三尺地，思君来讲唐虞。\n夜来南极一星孤。\n不知天子梦，曾到傅岩无。",
        "dynasty": "宋",
        "collection_info": null
    },
    {
        "uuid": "d98f4600dd07e861f3eb901c891cdc6a",
        "title": "蓦山溪 木犀开了",
        "author": "俞国宝",
        "content": "木犀开了。\n还是生辰到。\n一笑对东风，喜人与、花容俱好。\n寿筵启处，香雾扑帘帏，星河晓，晚丝簧奏，拚取金尊倒。\n当年仙子，容易抛蓬岛。\n月窟与花期，要同向、人间不老。\n拈枝弄蕊，此乐几时穷，一岁里，一番新，莫与蟠桃道。",
        "dynasty": "宋",
        "collection_info": null
    },
    {
        "uuid": "8f2cc84611ff875839bd32f356387d73",
        "title": "临江仙 春到江南江北了",
        "author": "俞国宝",
        "content": "春到江南江北了，东皇未识花权。\n直将和气入巴川。\n逢迎天上客，来作地行仙。\n满捧一杯听细说，只今谁似公贤。\n愿推功业辅尧年。\n都将闲日月，来醉百花前。",
        "dynasty": "宋",
        "collection_info": null
    },
    {
        "uuid": "c7a3138ba1727f8a7682504aed6b429b",
        "title": "蓦山溪 群花烂熳",
        "author": "俞国宝",
        "content": "群花烂熳，春色浓如酒。\n芳草绿铺茵，正荼䕷、牡丹时侯。\n佳辰协瑞，来降蕊宫仙，珠帘卷，画堂深，香雾腾金兽。\n朱颜绿鬓，不改长安旧。\n金盏莫辞深，拚通宵、尽从银漏。\n笙歌丛里，欢笑度年华。\n看荣贵，有儿孙，永祝松椿寿。",
        "dynasty": "宋",
        "collection_info": null
    },
    {
        "uuid": "a8027065208e649ec9f8dc12e40df0f4",
        "title": "蓦山溪 江天霜晓",
        "author": "俞国宝",
        "content": "江天霜晓，梅粉参差吐。\n剪剪暗香风，自吹到、瑶台仙路。\n辎軿缥缈，昨夜出蓬莱，云鬓薄，月眉纤，元是飞琼侣。\n知书识字，书带先生女。\n来配计然家，货财等、封君千户。\n谷量牛马，更用斗量金，年不老，富无穷，常作蟠桃主。",
        "dynasty": "宋",
        "collection_info": null
    },
    {
        "uuid": "8f8397e5b06ec9bf29c686c815548c91",
        "title": "念奴娇 云收雾敛",
        "author": "俞国宝",
        "content": "云收雾敛，过一番疏雨，秋容新沐。\n月满巴山天似水，满眼祥云飞扑。\n一点长庚，瑞腾光彩，独照梅仙屋。\n十洲三岛，有人初降凡俗。\n长怪李白疏狂，骑鲸一去，千载无人逐。\n也解重来应尚欠，多少人间传曲。\n只怨君王，促归批诏，夜对金莲烛。\n蓬莱日醉，不知海岛桃熟。",
        "dynasty": "宋",
        "collection_info": null
    },
    {
        "uuid": "5cb5d86161ab033791a2390eae09b6f1",
        "title": "山茶花  其一",
        "author": "俞国宝",
        "content": "花近东溪居士家，好携樽酒款携茶。\n玉皇收拾还天上，便恐筠阳无此花。",
        "dynasty": "宋",
        "collection_info": null
    },
    {
        "uuid": "572f41babd7d9839d9945263b37b762e",
        "title": "山茶花  其二",
        "author": "俞国宝",
        "content": "玉洁冰寒自一家，地偏惊此对山花。\n归来不负西游眼，曾识人间未见花。",
        "dynasty": "宋",
        "collection_info": null
    }
]