[
    {
        "uuid": "9a192f7701cf5d94c6900c0475931b43",
        "title": "静中好",
        "author": "晁逈",
        "content": "静中好，冥心归宴寂。\n斋己不虚吟，静是真消息。",
        "dynasty": "宋",
        "collection_info": null
    },
    {
        "uuid": "e56915aeda1838095959c33ef07451e4",
        "title": "静深生四妙辞",
        "author": "晁逈",
        "content": "了知入道门，先从静为祖。\n静胜则心安，安久虚灵府。\n虚极发明灵，洞彻无不睹。\n天然法乐多，岂比闻箫鼓。",
        "dynasty": "宋",
        "collection_info": null
    },
    {
        "uuid": "fbeb50f31e9a49f87adcea8b00b93af7",
        "title": "有警辞",
        "author": "晁逈",
        "content": "图上华夷能尽记，未始经行一步地。\n博闻强识总周知，心不能行亦如是。",
        "dynasty": "宋",
        "collection_info": null
    },
    {
        "uuid": "379b2683bbb2d2de585a754b8daf82cd",
        "title": "三悟辞",
        "author": "晁逈",
        "content": "若能觉其梦，且悟浮生如戏弄。\n若能智其识，渐悟狂知枉心力。\n若能性其情，大悟归真即妙明。\n喜得自然三悟法，书之聊以表研精。",
        "dynasty": "宋",
        "collection_info": null
    },
    {
        "uuid": "784b504032edc408ca55118d293ff653",
        "title": "书绅二法辞",
        "author": "晁逈",
        "content": "心如常满杯，所以明知足。\n心似不燃火，所以明无欲。\n二法可行持，书绅聊自勖。",
        "dynasty": "宋",
        "collection_info": null
    },
    {
        "uuid": "2e358eb3e061dd81da7a2f7e943cb7c2",
        "title": "超真独觉辞",
        "author": "晁逈",
        "content": "了达事终虚，往事何殊梦。\n此后事来干，屹如山不动。\n了达事终虚，往事今何在。\n此后事来干，豁若空虚碍。\n独觉贵高奇，杰出羣迷外。",
        "dynasty": "宋",
        "collection_info": null
    },
    {
        "uuid": "322b53b8a1c7d79826b53c7f131f79f5",
        "title": "知常委顺辞",
        "author": "晁逈",
        "content": "纷然往事来，浮云经大空。\n喧然是非声，惊飈触灌丛。\n古今无奈何，魏顺于其中。",
        "dynasty": "宋",
        "collection_info": null
    },
    {
        "uuid": "8d5c59dc810223b6bd5d65a2f64af4b0",
        "title": "自为观照总持辞",
        "author": "晁逈",
        "content": "事往终空，如云如风。\n事来不绝，如日如月摄。\n念神凝，久习而成。\n触境情起，即时而止。\n不可殚言，自当求理。",
        "dynasty": "宋",
        "collection_info": null
    },
    {
        "uuid": "809ed6bf7eef770ff0b8eb996b8559ea",
        "title": "反本观空无碍辞",
        "author": "晁逈",
        "content": "形是幻，情是梦，寝兴视息随羣动。\n当念元来一切无，豁然顿遣心中空。",
        "dynasty": "宋",
        "collection_info": null
    },
    {
        "uuid": "26e52ee70118b3543ae5123d7f592b6f",
        "title": "简求心要书绅辞",
        "author": "晁逈",
        "content": "以静制动，静为躁君。\n以虚受有，虚缘葆真。\n详而后习，可书诸绅。",
        "dynasty": "宋",
        "collection_info": null
    },
    {
        "uuid": "1c1e42ee049bcf2581708d1af1f5860f",
        "title": "仿归去来辞",
        "author": "晁逈",
        "content": "陶令曾言归去来，解印还家不迴首。\n屏贵都遗身外名，忘忧酷嗜杯中酒。\n白傅曾言归去来，了知浮世非长久。\n独步逍遥自得场，饮食寝兴随所偶。\n罗隠曾言归去来，濩落生涯何所有。\n明日船中竹一竿，要学江湖钓鱼手。\n晁叟亦言归去来，抗表辞荣养衰朽。\n京洛红尘旧满衣，总脱临风都抖擞。",
        "dynasty": "宋",
        "collection_info": null
    },
    {
        "uuid": "16c8a0e1a7ca1d32aafa2b94991e4ceb",
        "title": "双喻辞",
        "author": "晁逈",
        "content": "人事常酌中，取象如敧器。\n器平不敧覆，有同身爽利。\n道心常不繫，取象如虑舟。\n舟閒随逝止，可比性优游。\n能符双喻者，何虚復何忧。",
        "dynasty": "宋",
        "collection_info": null
    },
    {
        "uuid": "20473b88d66920094d5106182f881aa8",
        "title": "智断身心辞",
        "author": "晁逈",
        "content": "咨咨尔幻身，谁能住世久。\n洪纤妍媿，岂长存而不朽。\n咨咨尔幻心，常随外物诱。\n风生电灭，求其状而何有。\n豁然达理，忽洞见于天真。\n未能无闷，或沃之以圣酒。\n去乡游荡久不归，今觉穷途自迴首。",
        "dynasty": "宋",
        "collection_info": null
    },
    {
        "uuid": "63a5c950ae0f7af389d1be06cfeee60b",
        "title": "集句书绅自用辞",
        "author": "晁逈",
        "content": "蒙以正，德而隠。\n专于静，遯于遯。\n无是无非无所求，无名无迹无诸闷。\n愚自书绅用此言，深心更与何人论。",
        "dynasty": "宋",
        "collection_info": null
    },
    {
        "uuid": "f9285e7065eed5cf68164cb3562e1c46",
        "title": "洞心情境定心篇",
        "author": "晁逈",
        "content": "物来诱之而不随，物来触之而不动。\n不随不动自由心，何须结社询千众。\n万事悠悠过即空，追思岂异春宵梦。",
        "dynasty": "宋",
        "collection_info": null
    },
    {
        "uuid": "b5c513b28fc48edaef3c381a4862eb39",
        "title": "与道相知最乐篇",
        "author": "晁逈",
        "content": "人多乐于亲新相知，又多悲于生别离。\n唯能与道相知久，如鱼乐水无暌时。\n乐道至乐非常乐，宜真造适潜熙怡。\n逌然在心不在境，安能更与白云期。",
        "dynasty": "宋",
        "collection_info": null
    },
    {
        "uuid": "6abdb061d415015dc2ef40daf43edd4e",
        "title": "三法自然歌",
        "author": "晁逈",
        "content": "心本不愆自然戒，何用科条心毁败。\n心本不动自然定，何用勤劳止自兢。\n心本不迷自然慧，何用参寻叩伦类。\n即今知此三自然，奉以周旋无失坠。",
        "dynasty": "宋",
        "collection_info": null
    },
    {
        "uuid": "98787e82cad7e129ea818cc4335320a6",
        "title": "无有所求歌",
        "author": "晁逈",
        "content": "无所求，摆落人间万事休。\n有所求，安养衰年乐圣猷。\n不愿竹木林内隠，不愿莲花社裏收。\n愿在清平仁寿域，含华守素得优游。",
        "dynasty": "宋",
        "collection_info": null
    },
    {
        "uuid": "e6601be205218eea792752b833ff99b2",
        "title": "醒默居士歌",
        "author": "晁逈",
        "content": "白氏先生躭醉吟，衔杯洒翰恣欢心。\n樽空才尽若为计，释闷遣怀功未深。\n愚称居士名醒默，清思忘言求妙德。\n习此功成道更高，不到诗魔兼酒惑。",
        "dynasty": "宋",
        "collection_info": null
    },
    {
        "uuid": "4daa148751a8c20ce5b308aaad4ba358",
        "title": "并用存心微妙诀",
        "author": "晁逈",
        "content": "处世间法，或伸或屈。\n用观察智，无固无必。\n出世间法，勿违勿失。\n用决定信，惟精惟一。\n曲尽其妙，退藏于密。",
        "dynasty": "宋",
        "collection_info": null
    },
    {
        "uuid": "d3f78985fb8a55a4a032ab82dccdc040",
        "title": "四方观练深心诀",
        "author": "晁逈",
        "content": "性之生情，为梦为想。\n性之生缘，如影如响。\n不有古圣，愚将安仰。\n不有妙道，愚将安仿。\n爰得智刃，决开疑纲。\n人不同心，超然独往。\n明融日新，率由天奬。",
        "dynasty": "宋",
        "collection_info": null
    },
    {
        "uuid": "2c301d4a0e379c228d35aeac446eb0a1",
        "title": "偈",
        "author": "晁逈",
        "content": "心空如太空，豁然无可触。\n一真法界中，灵照常安住。",
        "dynasty": "宋",
        "collection_info": null
    },
    {
        "uuid": "0a74cda3966fcce4f55837ec229eb34d",
        "title": "自警",
        "author": "晁逈",
        "content": "清澄寂灭海，明浄涅槃天。\n到此方知乐，休躭浊睡眠。",
        "dynasty": "宋",
        "collection_info": null
    },
    {
        "uuid": "93f05e7fb8318a0f38fde99421335e19",
        "title": "坚凝",
        "author": "晁逈",
        "content": "了知起灭意，决定生死根。\n不復随缘转，是名不动尊。",
        "dynasty": "宋",
        "collection_info": null
    },
    {
        "uuid": "b6d1da05298f9290177b2d11727085b2",
        "title": "十魔军",
        "author": "晁逈",
        "content": "与道弥新世转疏，老心恢廓学如初。\n妄缘纷扰随时过，云物何曾碍碧虚。",
        "dynasty": "宋",
        "collection_info": null
    },
    {
        "uuid": "e58d365a54216469796a85f035048957",
        "title": "造化因心偈",
        "author": "晁逈",
        "content": "赋象各由心，影响无欺诈。\n元无造化工，羣生自造化。",
        "dynasty": "宋",
        "collection_info": null
    },
    {
        "uuid": "076f480ef437bb5a90fbe6bc17464df5",
        "title": "意不求如  其一",
        "author": "晁逈",
        "content": "牢收长物金三品，密写虚名墨一行。\n失道信缘成苦趣，懵然流转海茫茫。",
        "dynasty": "宋",
        "collection_info": null
    },
    {
        "uuid": "6dd327ebf22c41c5e417015a3b5a3f2e",
        "title": "意不求如  其二",
        "author": "晁逈",
        "content": "风花荣落速，水月浄明深。\n物物观天理，资吾入道心。",
        "dynasty": "宋",
        "collection_info": null
    },
    {
        "uuid": "828c125781c979ec2ad4d40f44e15378",
        "title": "禅道同功修养诀",
        "author": "晁逈",
        "content": "心息相依，息调心静。\n静调久久，可成胜定。\n神气相合，气和神清。\n清和久久，可致长生。",
        "dynasty": "宋",
        "collection_info": null
    },
    {
        "uuid": "fe779c5842c124e628b48c226806736f",
        "title": "晚年勤道自修诗",
        "author": "晁逈",
        "content": "老来何故惜分阴，如月明亏魄渐侵。\n进道不遑求广智，随时随处且冥心。",
        "dynasty": "宋",
        "collection_info": null
    },
    {
        "uuid": "4255a1543ef813b39d3c3a63dcd056e2",
        "title": "心祷六符诗",
        "author": "晁逈",
        "content": "恬和端洁及虚明，六妙均融道法成。\n愿考此祥皆密契，不求知己浪传名。",
        "dynasty": "宋",
        "collection_info": null
    },
    {
        "uuid": "6067c3762569c2c3a40efccd67785990",
        "title": "拟古人诗",
        "author": "晁逈",
        "content": "今人学宴坐，不免寻思过。\n欲免寻思过，但知学宴坐。",
        "dynasty": "宋",
        "collection_info": null
    },
    {
        "uuid": "70451e01abe60cb7016a348028e53dc6",
        "title": "拟庞居士诗",
        "author": "晁逈",
        "content": "人爱贵而富，我爱白而虚。\n富贵荣辱会，虚白吉祥居。",
        "dynasty": "宋",
        "collection_info": null
    },
    {
        "uuid": "a3fb839f4f2b8fd8bf278d1e64154cfd",
        "title": "拟白乐天诗  其一",
        "author": "晁逈",
        "content": "求位不由己，求道不由天。\n位即无以求，道可使进焉。\n且务由己者，己能尽心源。\n勿问由天者，天高擅化权。",
        "dynasty": "宋",
        "collection_info": null
    },
    {
        "uuid": "c0c4916fe5908160569edaf96b92ed97",
        "title": "拟白乐天诗  其二",
        "author": "晁逈",
        "content": "顺逆不由己，喜怒不由他。\n他即无奈何，己可存太和。\n且务由己者，克己谅诽多。\n勿贵由他者，他心是我魔。",
        "dynasty": "宋",
        "collection_info": null
    },
    {
        "uuid": "bfd0f52d824464dde31c741ade643287",
        "title": "偈  其一",
        "author": "晁逈",
        "content": "起灭心不停，生化形无数。\n奇哉大丈夫，自在空中住。",
        "dynasty": "宋",
        "collection_info": null
    },
    {
        "uuid": "7bcd484433d9bd1954adbb99993abe1c",
        "title": "偈  其二",
        "author": "晁逈",
        "content": "一切是非薮，皆从外听成。\n我是厌闻者，反听存灵响。",
        "dynasty": "宋",
        "collection_info": null
    },
    {
        "uuid": "df1fc1bb2ffff74e99c988af58db236c",
        "title": "偈  其三",
        "author": "晁逈",
        "content": "求听存灵响，冥心合太虚。\n清融浮想尽，名曰小无余。",
        "dynasty": "宋",
        "collection_info": null
    },
    {
        "uuid": "c4484a444ca5ac27d82916348c1bdeb5",
        "title": "拟白乐天诗",
        "author": "晁逈",
        "content": "权要亦有苦，苦在当忧责。\n闲慢亦有乐，乐在无萦迫。",
        "dynasty": "宋",
        "collection_info": null
    },
    {
        "uuid": "7d60b77adad932f4404cfbc82d74752b",
        "title": "具足观修诀",
        "author": "晁逈",
        "content": "三空一不空，悟入势孤雄。\n得道加殊称，超天自在公。",
        "dynasty": "宋",
        "collection_info": null
    },
    {
        "uuid": "7ab95c7420a3e6cc273f8bf2a2c9b961",
        "title": "自晓存心诀",
        "author": "晁逈",
        "content": "心息音，混融深。\n智先觉，念无侵。\n随办及，即温寻。\n用此法，存于心。",
        "dynasty": "宋",
        "collection_info": null
    },
    {
        "uuid": "940aea67b2f3f7a48d046c821a3d40df",
        "title": "拟白乐天遣怀",
        "author": "晁逈",
        "content": "羲和走驭趁年华，不许人间岁月赊。\n春正艷阳春即老，日方停午日还斜。\n时情莫测深如海，世事难齐乱似麻。\n已共身心要约定，古今如此勿惊嗟。",
        "dynasty": "宋",
        "collection_info": null
    },
    {
        "uuid": "2cca26de8b35a871b9b80044b570a847",
        "title": "拟白乐天期李二十文略王十八质夫不至独宿仙游寺",
        "author": "晁逈",
        "content": "角胜劳生不足云，滥传僧语亦非真。\n始知解爱禅中乐，万万人中无一人。",
        "dynasty": "宋",
        "collection_info": null
    },
    {
        "uuid": "ad3c2a56aa1a76664da8b7ae4f0ef5fc",
        "title": "拟白乐天题赠定光上人",
        "author": "晁逈",
        "content": "孟子四十心不动，定光四十心离尘。\n我到明年加一倍，如何此际尚因循。\n已喜自逃名宦纲，犹患长随造化钧。\n记得前贤有诗句，祖师元是世间人。",
        "dynasty": "宋",
        "collection_info": null
    },
    {
        "uuid": "9c0747a8cf908b262047aec8b6fea160",
        "title": "拟白乐天诗",
        "author": "晁逈",
        "content": "心不择时息，书不择时观。\n达理意无碍，豁如天地宽。",
        "dynasty": "宋",
        "collection_info": null
    },
    {
        "uuid": "0dc218b1b7a794f78e8e94f4e6ec63fe",
        "title": "诗一首",
        "author": "晁逈",
        "content": "貌愚愚谷邃，道醉醉乡春。\n愚醉无迷谬，伊予意又新。",
        "dynasty": "宋",
        "collection_info": null
    },
    {
        "uuid": "34663d80d1d8e4a793bd541943721ca9",
        "title": "拟白乐天诗",
        "author": "晁逈",
        "content": "自学养恬休用智，从他名迹日衰微。\n我身不欲全高贵，高贵多乘祸败机。",
        "dynasty": "宋",
        "collection_info": null
    },
    {
        "uuid": "6e573d8bb82f79e481e97a0204cbc244",
        "title": "愿成四胜深心偈",
        "author": "晁逈",
        "content": "豁然悟空，了然见性。\n凝然不动，寂然无思。",
        "dynasty": "宋",
        "collection_info": null
    },
    {
        "uuid": "f5ff426a5d1c931a55c9c7a81f119e0d",
        "title": "拟白乐天诗",
        "author": "晁逈",
        "content": "多图果何益，只自劳奔竞。\n不如收身心，凝然成静定。",
        "dynasty": "宋",
        "collection_info": null
    },
    {
        "uuid": "6273f006b828d3c3d44bcbf307a78daa",
        "title": "属疾",
        "author": "晁逈",
        "content": "精鹜成勤瘁，颐贞俟有瘳。\n吟生南越思，慈结北忧。\n粲枕甘为蝶，丰厨厌炙牛。\n玄元知寡欲，平子尚多愁。\n夕鸟侵阶啄，宵萤入树流。\n玉书能静览，柱史倦闲投。\n忽赋行云什，堪听击壤讴。\n期君整朝佩，仙置在瀛洲。",
        "dynasty": "宋",
        "collection_info": null
    },
    {
        "uuid": "311ffbb0a818742b55446a8facc0d929",
        "title": "清风十韵",
        "author": "晁逈",
        "content": "仙御来相慰，解颜良会稀。\n病蠲宜养素，趣远欲忘机。\n惩躁能无渐，延龄或可祈。\n影摇珠箔细，声泛细筝微。\n委恨余班扇，流欢入楚衣。\n陶潜知梦稳，韩寿畏香飞。\n气爽苍龙阙，凉生白虎闱。\n健资鸡距笔，偷撼兽镮扉。\n松下琴心逸，江东鲙缕肥。\n宿怀真隠处，终约与同归。",
        "dynasty": "宋",
        "collection_info": null
    },
    {
        "uuid": "d845830ec25f00ca974ec6a0eb78484f",
        "title": "燕居",
        "author": "晁逈",
        "content": "炼矿成金得宝珍，炼情成性合天真。\n相逢此理交谈者，千百人中无一人。",
        "dynasty": "宋",
        "collection_info": null
    },
    {
        "uuid": "c13eb5be0317d9fd917d72a9a14d329d",
        "title": "游虎丘诗",
        "author": "晁逈",
        "content": "饯别阊门復少留，故人邀我浣离愁。\n旋沽美醖乘渔艇，急棹斜阳到虎丘。\n千古剑池呀怪石，一方金地枕清流。\n归时眷恋情无限，不得从容秉烛游。",
        "dynasty": "宋",
        "collection_info": null
    },
    {
        "uuid": "b1987ee93098d3b0641fb302d91ad2af",
        "title": "假山",
        "author": "晁逈",
        "content": "覆篑由心匠，多奇势逼真。\n盆池幽閒古，拳石翠峰新。\n云淡炉烟合，松滋树影邻。\n不须同谢傅，对此已精神。",
        "dynasty": "宋",
        "collection_info": null
    },
    {
        "uuid": "6e2b483e188afe2625f9dea9daf49fcb",
        "title": "送何水部蒙出牧袁州",
        "author": "晁逈",
        "content": "条教属惟良，乘秋始办装。\n朱轓重按部，白首尚为郎。\n督课民期富，从儒道益光。\n更资谈博物，千载楚萍乡。",
        "dynasty": "宋",
        "collection_info": null
    },
    {
        "uuid": "5eecad8153a474fc5148646bee6cf885",
        "title": "诗一首",
        "author": "晁逈",
        "content": "宜城征美醖，汉水得佳舫。\n登岘思前哲，游池醉夕阳。",
        "dynasty": "宋",
        "collection_info": null
    },
    {
        "uuid": "1e686a1874d32ed1dac4158270aed5d8",
        "title": "句  其一",
        "author": "晁逈",
        "content": "安得大金柅，制彼日月轮。\n免同流水车，今人续古人。",
        "dynasty": "宋",
        "collection_info": null
    },
    {
        "uuid": "aecfa948bc0ada6ab7aa494498ce7a8c",
        "title": "句  其二",
        "author": "晁逈",
        "content": "介居僧尚杂，警听鹤犹聋。",
        "dynasty": "宋",
        "collection_info": null
    },
    {
        "uuid": "57cf77816a404c33ba5770d3d3afea5f",
        "title": "句  其三",
        "author": "晁逈",
        "content": "影外影为三等妄，梦中梦是两重虚。",
        "dynasty": "宋",
        "collection_info": null
    },
    {
        "uuid": "af53c2338ea3d267d6cbf72e998977c0",
        "title": "句  其四",
        "author": "晁逈",
        "content": "三台八座九品官，名目不同而已矣。",
        "dynasty": "宋",
        "collection_info": null
    },
    {
        "uuid": "7715614e5b39fb844837cefdcbd612bc",
        "title": "句  其五",
        "author": "晁逈",
        "content": "破暗用明明是用，非明非暗即惺惺。",
        "dynasty": "宋",
        "collection_info": null
    },
    {
        "uuid": "bebde124f098937295e5a0a2388a896c",
        "title": "句  其六",
        "author": "晁逈",
        "content": "叶外应无叶，心中更有心。",
        "dynasty": "宋",
        "collection_info": null
    },
    {
        "uuid": "88d9a82c6d1d24de3669f3e6149583ab",
        "title": "句  其七",
        "author": "晁逈",
        "content": "色空辨相何妨道，语默由心不碍禅。",
        "dynasty": "宋",
        "collection_info": null
    },
    {
        "uuid": "efd56d12a9bc88d08825a6087d96372a",
        "title": "句  其八",
        "author": "晁逈",
        "content": "桥过涿水心先喜，路入雄州眼更明。",
        "dynasty": "宋",
        "collection_info": null
    },
    {
        "uuid": "90d45cf4bf3805351ccf4c4947a1ac22",
        "title": "句  其九",
        "author": "晁逈",
        "content": "昭然不昧处，灵照在胸中。",
        "dynasty": "宋",
        "collection_info": null
    },
    {
        "uuid": "57fda670fa3d22a5799011eb6422434d",
        "title": "句  其一○",
        "author": "晁逈",
        "content": "浮生七十今踰九，已是超羣越世人。",
        "dynasty": "宋",
        "collection_info": null
    },
    {
        "uuid": "90fdef5d05af3265990b113744473b67",
        "title": "句  其一一",
        "author": "晁逈",
        "content": "妄缘扰扰知萦己。",
        "dynasty": "宋",
        "collection_info": null
    },
    {
        "uuid": "1fab83a41ff8c41ca817cc1350383625",
        "title": "句  其一二",
        "author": "晁逈",
        "content": "宴居寂寂堪修道。",
        "dynasty": "宋",
        "collection_info": null
    },
    {
        "uuid": "4d5557c5d352f2db13d508015b2bfac6",
        "title": "句  其一三",
        "author": "晁逈",
        "content": "明心了了思超世。",
        "dynasty": "宋",
        "collection_info": null
    },
    {
        "uuid": "db4b475b9be1893575e884121fe72bd0",
        "title": "句  其一四",
        "author": "晁逈",
        "content": "岂知习静知常子，尘外天声满耳根。",
        "dynasty": "宋",
        "collection_info": null
    },
    {
        "uuid": "db3c92fb4b9b39c535d02fbf94c57b41",
        "title": "句  其一五",
        "author": "晁逈",
        "content": "耳音清亮好，最爱梦醒时。",
        "dynasty": "宋",
        "collection_info": null
    },
    {
        "uuid": "bcd632170bbfc5e522f6eebc573804d4",
        "title": "句  其一六",
        "author": "晁逈",
        "content": "文昭岂异天垂象，泽布还同雨洒溟。",
        "dynasty": "宋",
        "collection_info": null
    },
    {
        "uuid": "ac022b4523a89f8de5fd90458d7ef2fe",
        "title": "句  其一七",
        "author": "晁逈",
        "content": "凤驾都门晓，凉风苑树秋。",
        "dynasty": "宋",
        "collection_info": null
    },
    {
        "uuid": "ff7696b96384715c90b0469dc5e64569",
        "title": "句  其一八",
        "author": "晁逈",
        "content": "南郡正求贤太守，西垣须辍旧词臣。",
        "dynasty": "宋",
        "collection_info": null
    },
    {
        "uuid": "7d2e2fb52d906eb0194b9d05ea64cf72",
        "title": "句  其一九",
        "author": "晁逈",
        "content": "期月政成当事简，不妨游燕楚宫春。",
        "dynasty": "宋",
        "collection_info": null
    },
    {
        "uuid": "df62a1305a4ee24e95e4a7c8afb7ec89",
        "title": "句  其二○",
        "author": "晁逈",
        "content": "罗含舍宇存遗址，熊绎封疆控广津。",
        "dynasty": "宋",
        "collection_info": null
    },
    {
        "uuid": "ac0de99616a053b58af9f302ff19dd7f",
        "title": "句  其二一",
        "author": "晁逈",
        "content": "心如莲花不着水，身似翔鸿不可笼。",
        "dynasty": "宋",
        "collection_info": null
    },
    {
        "uuid": "c80581f0ff29f8fbf9b3813362d32db2",
        "title": "句  其二二",
        "author": "晁逈",
        "content": "清兴比方心境妙，月明池浄白莲开。",
        "dynasty": "宋",
        "collection_info": null
    },
    {
        "uuid": "fdcfa53ee19ad1cfd9c4bdc9d7637d46",
        "title": "句  其二三",
        "author": "晁逈",
        "content": "善思委顺世间法，于本真心而不动。",
        "dynasty": "宋",
        "collection_info": null
    },
    {
        "uuid": "e615f3e1ccf39f65bd87fa7caa2ab508",
        "title": "句  其二四",
        "author": "晁逈",
        "content": "芃芃麦壠惊翚起，灼灼桃园舞蝶来。",
        "dynasty": "宋",
        "collection_info": null
    },
    {
        "uuid": "2b8d63dcae56a29b131f10c4a83e75a9",
        "title": "句  其二五",
        "author": "晁逈",
        "content": "可能宴坐即宴坐，待全静无全静时。",
        "dynasty": "宋",
        "collection_info": null
    },
    {
        "uuid": "d34fe833e4232ccb28b2d6f5b27ea453",
        "title": "存目",
        "author": "晁逈",
        "content": "诗题：游文潞公曲水园首句：夭桃秾李艷芳辰。",
        "dynasty": "宋",
        "collection_info": null
    }
]