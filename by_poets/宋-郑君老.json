[
    {
        "uuid": "629edcde6800aec3a5cfbd1f632b9ca4",
        "title": "哭妹贞娘节烈",
        "author": "郑君老",
        "content": "哀哉吾妹兮，生不逢时。\n痛哉吾妹兮，死此乱离。\n灰尘涨空兮，铁骑南驰。\n旌旗蔽野兮，日色无辉。\n凶徒蜂起兮，浊乱民彝。\n恣行劫掠兮，四野伤悲。\n我妹遇兹兮，尚在闺闱。\n若逃患难兮，计无可为。\n恐被污辱兮，决死无疑。\n一刀自刎兮，澌血淋漓。\n死仆于床兮，不变容仪。\n刀不落地兮，手尚坚持。\n英烈如生兮，人谁敢欺。\n嗟我独生兮，于世何裨。\n汝危莫援兮，恨无穷期。\n悠悠我思兮，泣涕涟如。\n人皆有死兮，特出异宜。\n哀哉痛哉兮，噫嘻。\n独存汝名兮，万古无遗。",
        "dynasty": "宋",
        "collection_info": null
    }
]