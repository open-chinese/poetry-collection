[
    {
        "uuid": "06be148e8dae6d481bd038204ec6bd47",
        "title": "送杨司户",
        "author": "邢凯",
        "content": "德大拙于用，数奇真可怜。\n民曹清到骨，鸡肋受尊拳。\n谩失塞翁马，终还子敬毡。\n桂林罗隽士，安稳泛红莲。",
        "dynasty": "宋",
        "collection_info": null
    },
    {
        "uuid": "36cf6b7619f4d8d00270b16ac6d15e5a",
        "title": "辛卯上提刑平寇歌",
        "author": "邢凯",
        "content": "陈公筹策今子房，衣绣持斧征南方。\n亲督貔貅效深入，悉孛狗鼠无留藏。\n二帅宣威既电击，羣校贾勇争奋扬。\n束身来降三百寨，所余一二犹陆梁。\n平固恃险连百丈，僭拟官号熊与张。\n一朝骈首俱就缚，是谓擒贼先擒王。\n捷书夜至连清昼，不闻传箭赤白囊。\n骎骎良民皆安堵，憧憧道路多行商。\n妖氛顿扫卖刀剑，祥风初扇催耕桑。\n绍定四年调玉烛，熏蒸六合为金穰。\n第功行封先指授，凌青遡紫将翱翔。\n元戎煌煌赐紫轴，裨将一一露龙光。\n振旅归来神螺冈，笳鼓竞飞声洋洋。\n櫜弓载戢绿沈鎗，旄头星灭汉道昌。\n雅宜饮至满浮觞，细柳烟笼春昼长。",
        "dynasty": "宋",
        "collection_info": null
    },
    {
        "uuid": "39f4971e9f15b437dd9b34bf671a6783",
        "title": "上丞相平淮颂",
        "author": "邢凯",
        "content": "皇矣圣宋，立国以仁。\n兼爱南北，爰暨介鳞。\n蠢兹逆全，假义倈臣。\n给以馈餫，列之簪绅。\n鹰饱别扬，浸无忌惮。\n边臣戕贼，居民涂炭。\n据我盐城，喻口植干。\n继逼海陵，恣为泮奂。\n玺书飞下，皇威赫然。\n声罪致讨，忿激普天。\n许之节铖，副以金钱。\n奋忠效命，谁不争先。\n粤有世臣，虏使元帅。\n罗致英才，虓将云会。\n贾勇摧锋，前无坚对。\n逆全授首，维阳城外。\n昔平淮蔡，惟断成功。\n至平泽潞，伐谋羣雄。\n圣君贤相，视昔则同。\n山阳腥膻，一洗而空。\n鉅姦伏诛，殊方仰德。\n鲸波不惊，狼烟永息。\n男耕女桑，四民安职。\n玉烛既调，金穰可必。\n圣君贤相，益固本根。\n广求民瘼，博尽忠言。\n屏除贪吏，澄浴治源。\n狂谋不起，国势常尊。\n一介微官，尝玷策府。\n颂我君相，或占古语。\n于万斯年，受天之祜。\n锡公纯嘏，眉寿保鲁。",
        "dynasty": "宋",
        "collection_info": null
    }
]