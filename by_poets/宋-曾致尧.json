[
    {
        "uuid": "009afcc4368c4ba8c891f67c8ce3e199",
        "title": "望京楼",
        "author": "曾致尧",
        "content": "望京楼上望，望久思踟蹰。\n境土连江徼，人家匝海隅。\n隔山川隠映，近郭水萦纡。\n雨过风腥槛，潮来岸浸芦。",
        "dynasty": "宋",
        "collection_info": null
    },
    {
        "uuid": "6221be30d9debaca954d80cc7cb4233c",
        "title": "东林寺",
        "author": "曾致尧",
        "content": "江南杨柳春，日暖地无尘。\n渡口惊新雨，夜来生白苹。\n晴沙鸣乳雁，芳草醉游人。\n向晚前山路，谁家赛水神。",
        "dynasty": "宋",
        "collection_info": null
    },
    {
        "uuid": "f8686ded2efa70d8c4da76ce03136812",
        "title": "崇觉寺",
        "author": "曾致尧",
        "content": "水深花影地莓苔，春色烘人若不开。\n走报鸰原无别事，远将歌管酒壶来。",
        "dynasty": "宋",
        "collection_info": null
    },
    {
        "uuid": "5b304e6ce8d3d4a8a9500e111d845123",
        "title": "题刘居士江楼",
        "author": "曾致尧",
        "content": "刘八江楼雅，诗家不易言。\n春风花对岸，夜月水当轩。\n帘捲青山入，窗开白浪翻。\n画来须妙手，梦去亦清魂。\n吟称云初满，登宜雪正繁。\n鱼龙惯灯火，鸥鹭识琴樽。\n波动檐摇影，潮回砌露痕。\n势雄邻碧落，景好怕黄昏。\n未许凡踪到，宁教俗态存。\n主人凭槛处，寥廓共谁论。",
        "dynasty": "宋",
        "collection_info": null
    },
    {
        "uuid": "4ab1f8fce521573b4f84731879287bb9",
        "title": "题军山徐秀才居",
        "author": "曾致尧",
        "content": "买断军峰不计钱，屋前屋后水潺潺。\n青春花发帘帷外，白日云浮栋宇间。\n金鼎欲成红气溢，玉芝初种紫苗悭。\n未知桃熟先生醉，鹤驭何人得往还。",
        "dynasty": "宋",
        "collection_info": null
    },
    {
        "uuid": "fca2f89c09f5d77935f4028d4bc1fcf9",
        "title": "题义门胡氏华林书院",
        "author": "曾致尧",
        "content": "华林书院集羣英，讲诵兴来里巷荣。\n宾友尽为文苑客，子孙多是帝门生。\n九理下诏亲旌义，四相留诗自着名。\n致使举家在霄汉，更将忠孝答皇朝。",
        "dynasty": "宋",
        "collection_info": null
    },
    {
        "uuid": "51d115d3d45438704c8d68da35fd3385",
        "title": "句  其一",
        "author": "曾致尧",
        "content": "沙鹭窥吟榻，风蝉入座隅。",
        "dynasty": "宋",
        "collection_info": null
    },
    {
        "uuid": "3d38d4f51a728f608b8cb6a63a087032",
        "title": "句  其二",
        "author": "曾致尧",
        "content": "云昏迷侯馆，树缺辨江湖。",
        "dynasty": "宋",
        "collection_info": null
    },
    {
        "uuid": "4d825d8b41b046b3f926b63fe6703537",
        "title": "句  其三",
        "author": "曾致尧",
        "content": "更无尘土当轩起，只有松萝绕槛生。",
        "dynasty": "宋",
        "collection_info": null
    }
]