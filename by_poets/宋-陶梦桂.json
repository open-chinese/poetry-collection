[
    {
        "uuid": "dcf5f69b7ddb8e6e63f31bca22168a58",
        "title": "青山夹",
        "author": "陶梦桂",
        "content": "天宇秋来淡，江流急处鸣。\n小风旗脚活，晴日鼓声清。\n岁晚冬归客，时危北望情。\n沿江十万户，流寓若为生。",
        "dynasty": "宋",
        "collection_info": null
    },
    {
        "uuid": "64097934ab75fd2ec8653202613540ac",
        "title": "次韵张彦谟",
        "author": "陶梦桂",
        "content": "沧海张公子，秋来会面稀。\n携诗晓相访，话旧夜忘归。\n德劭吾身润，道行天下肥。\n穷通都莫问，一炷篆烟微。",
        "dynasty": "宋",
        "collection_info": null
    },
    {
        "uuid": "0c1bf7ca091ccb2a2e0b4d04e1448204",
        "title": "送坚大师往云盖兼简隆老",
        "author": "陶梦桂",
        "content": "梅月廉纤雨，麦秋清润天。\n几程云盖路，一叶石山船。\n瓦砾犹能说，葫芦自去缠。\n到时应问我，为道只高眠。",
        "dynasty": "宋",
        "collection_info": null
    },
    {
        "uuid": "824c393ccc466f2d82584ede81531783",
        "title": "送敞上人游湖湘",
        "author": "陶梦桂",
        "content": "分手仍携手，南昌更武昌。\n细论文畅序，重忆赞公房。\n衡岳云如故，曹溪水更香。\n不须论远近，秋尽却还乡。",
        "dynasty": "宋",
        "collection_info": null
    },
    {
        "uuid": "fa3553a2573308376ef1c0b9216d8ee3",
        "title": "自述",
        "author": "陶梦桂",
        "content": "每与溪山对，自然怀抱开。\n不愁明日事，何用即时杯。\n一任头如雪，孤眠鼻有雷。\n早间巾履润，池上看鱼来。",
        "dynasty": "宋",
        "collection_info": null
    },
    {
        "uuid": "6dc02064c362b17ca0c541cc7618fd41",
        "title": "谩兴",
        "author": "陶梦桂",
        "content": "溪山争献状，易得小诗成。\n病骨如松瘦，清愁似草生。\n苦无人比饭，喜有弟分羹。\n下及长鬚辈，人言似顾荣。",
        "dynasty": "宋",
        "collection_info": null
    },
    {
        "uuid": "20f68a12c0ee8275148558b608891e7a",
        "title": "次韵同舟诸丈",
        "author": "陶梦桂",
        "content": "古岸留云色，晴江老日华。\n捉船人上水，挝鼓客还家。\n已自身如叶，何堪眼更花。\n摇摇强招饮，茅店酒旗斜。",
        "dynasty": "宋",
        "collection_info": null
    },
    {
        "uuid": "efa658ea826e9ae2853bd2823c3b4447",
        "title": "送舒用之葬有感",
        "author": "陶梦桂",
        "content": "藕塘三亩宅，松竹荫兰荪。\n有酒曾留客，无香可返魂。\n亲朋惟我老，心事与谁论。\n苦怳如縻绠，随风洒墓门。",
        "dynasty": "宋",
        "collection_info": null
    },
    {
        "uuid": "c3d0d4791efe4fca2e58c70f2425f8cc",
        "title": "示次儿柔中出赘",
        "author": "陶梦桂",
        "content": "诲汝汝知乎，家贫乃赘居。\n奉身须节约，接物要谦虚。\n勿以清罇污，而于黄卷疎。\n只须铭此语，一任命何如。",
        "dynasty": "宋",
        "collection_info": null
    },
    {
        "uuid": "efd24741b25d51a45690e202f30b19e8",
        "title": "大儿时中堂成德修弟喜而赋之因次元韵",
        "author": "陶梦桂",
        "content": "有谭名利者，耳若了不闻。\n心乎平似水，身也懒于云。\n眇眇居人世，骎骎过隙曛。\n田园趣归去，风月谩平分。\n有子万事足，一堂何足论。\n还欣身有托，或谓寿无根。\n静处安吾分，超然忘世纷。\n炉熏祝万寿，持用答吾君。",
        "dynasty": "宋",
        "collection_info": null
    },
    {
        "uuid": "ed80f0d99234b419308b7b033146689f",
        "title": "余试吏初期六十止今遂初愿喜而赋之",
        "author": "陶梦桂",
        "content": "小儿无力报明时，六十休官早自期。\n今岁纔週花甲子，此身已在菊东篱。\n行年如许化未化，天命而今知不知。\n休问圣贤千古事，从今诗酒是吾师。",
        "dynasty": "宋",
        "collection_info": null
    },
    {
        "uuid": "3546fa474480b9b9e25d22ad514fd6e8",
        "title": "记初第时赠相士诗",
        "author": "陶梦桂",
        "content": "觅得荷衣亦偶然，三壬三甲莫虚传。\n知无皂盖朱幡分，奈有清泉白石缘。\n今日为贫行作吏，他时有路即归田。\n头颅自断祇如许，但问闲居得几年。",
        "dynasty": "宋",
        "collection_info": null
    },
    {
        "uuid": "3aa93429bbd91cf9fecf630ce167e874",
        "title": "追次前韵",
        "author": "陶梦桂",
        "content": "清泉白石故依然，俚语当时已浪传。\n千里归来寻旧约，一生鞅掌任前缘。\n身强只欠登山屐，老去何须负郭田。\n金石旧交半沦谢，新松嫩竹是忘年。",
        "dynasty": "宋",
        "collection_info": null
    },
    {
        "uuid": "df525f4ae1599b3d4141f3a26d31ae1a",
        "title": "岳阳楼",
        "author": "陶梦桂",
        "content": "朱栏独倚晚天晴，唤起江湖万里情。\n风撼君山波浩荡，云归衡岳月分明。\n飘飘杜老乘槎兴，杳杳轩皇奏乐声。\n好把天瓢盛此水，涤除旱魃作秋成。",
        "dynasty": "宋",
        "collection_info": null
    },
    {
        "uuid": "d8f19a65bdeebba9b7714ab18c882bf3",
        "title": "酬君山远上人送别",
        "author": "陶梦桂",
        "content": "恋恋君山未解维，高僧来送赠行诗。\n谁知归去陶元亮，又遇当年远法师。\n莲社欲留听说法，菊篱那忍负归期。\n临岐重约头陀会，记得江干话别时。",
        "dynasty": "宋",
        "collection_info": null
    },
    {
        "uuid": "59cc0fd9a69d25eeab21f6af6308af3a",
        "title": "九日登江湖伟观矩堂董先生时帅九江慰劳甚至",
        "author": "陶梦桂",
        "content": "琵琶亭下北风狂，浩荡江天接大荒。\n亟舍扁舟登伟观，旋呼官酒作重阳。\n故人一见惊头白，寒菊新开满眼黄。\n底用四絃如裂帛，异乡游览自悲伤。",
        "dynasty": "宋",
        "collection_info": null
    },
    {
        "uuid": "bcabb4292391b1981e98a896e409e051",
        "title": "舟次吴城山",
        "author": "陶梦桂",
        "content": "淮蜀荆襄老此生，归与双眼识吴城。\n树依神力连云暗，水到江西彻底清。\n去棹来帆南北客，孤鸿落日古今情。\n枯肠尚可搜诗句，三老放船钲一声。",
        "dynasty": "宋",
        "collection_info": null
    },
    {
        "uuid": "4f1a8f0c5b834ad158e3de4d2b895449",
        "title": "次韵德修弟",
        "author": "陶梦桂",
        "content": "自古贤名隠魏亭，老夫底用更专城。\n得闲且看云来往，不饮休论酒浊清。\n险阻备尝知世味，消磨不尽是诗情。\n西堂不作惠连梦，共听茅檐夜雨声。",
        "dynasty": "宋",
        "collection_info": null
    },
    {
        "uuid": "8242db81f30bffe8cbbecd8a199dca26",
        "title": "望郡城酬舟中诸丈",
        "author": "陶梦桂",
        "content": "归路宁迂三两程，落霞孤鹜近乡城。\n水连南浦天然碧，秋入西山雨后清。\n鹿梦已醒谙世事，鸥盟犹在见交情。\n近来一事君知否，耳畔全无鼙鼓声。",
        "dynasty": "宋",
        "collection_info": null
    },
    {
        "uuid": "c7d1161ccc34e002254078034b2e78df",
        "title": "次韵德修弟",
        "author": "陶梦桂",
        "content": "一笑相逢在眼前，底须尺素付邮传。\n池塘生草寻残梦，风雨连床了宿缘。\n遮暮雪霜侵两鬓，倚云梨枣出丹。\n从今不愿重分手，粝饭团栾满百年。",
        "dynasty": "宋",
        "collection_info": null
    },
    {
        "uuid": "a0eda441b0cb6d480665934ec00eaf44",
        "title": "书怀",
        "author": "陶梦桂",
        "content": "明时容我老山林，病骨那禁岁月侵。\n破屋仅存容膝地，短檠唤起读书心。\n三生习气磨难尽，一饷荣华去莫寻。\n苦学吟诗终不近，信知前辈用工深。",
        "dynasty": "宋",
        "collection_info": null
    },
    {
        "uuid": "4e895c55ca4b93f962e32bb1256e4857",
        "title": "自题",
        "author": "陶梦桂",
        "content": "短衣匹马遍关山，二十年来一梦间。\n万里烟尘催我老，一溪风月伴人闲。\n处心简淡常常足，着意经求事事艰。\n亭午厨人多喜色，隣翁举网得鱼还。",
        "dynasty": "宋",
        "collection_info": null
    },
    {
        "uuid": "5ff3c0422ac72188853d7c29a46472cd",
        "title": "次韵坚大师",
        "author": "陶梦桂",
        "content": "明时有分坐空山，终日心游天壤间。\n无欲始安贫裏乐，是人只得睡时闲。\n离家便忆居家好，论事那知任事难。\n自快此身天所相，干戈丛裏得生还。",
        "dynasty": "宋",
        "collection_info": null
    },
    {
        "uuid": "ab727b794644e62698d08282ec78eb67",
        "title": "次韵友人",
        "author": "陶梦桂",
        "content": "只将梦幻视浮生，志念俱消岂復增。\n竹杖芒鞋轻胜马，布衣蔬饭淡于僧。\n睡魔为祟勤呼茗，病眼羞明懒近灯。\n好把金鎞轻掠削，近来知有阿谁能。",
        "dynasty": "宋",
        "collection_info": null
    },
    {
        "uuid": "68cc5563b8bfcd155ccadf79d49af163",
        "title": "次韵汪山园  其一",
        "author": "陶梦桂",
        "content": "泉石相干兴味长，梦魂飞不到钱塘。\n病来弘景难忘药，老去渊明不御觞。\n旧馆溪山勤检校，新收风月懒平章。\n读书事业依然在，一目犹惭不十行。",
        "dynasty": "宋",
        "collection_info": null
    },
    {
        "uuid": "844f34a1a96719194ff28890a77e0bb5",
        "title": "次韵汪山园  其二",
        "author": "陶梦桂",
        "content": "急雨声中夜漏长，晓来嫩水涨平塘。\n试扶竹杖穿三径，自折梅花荐一觞。\n我纵捻鬚难得句，君纔开口便成章。\n偃旗仆鼓退三舍，且逊元戎十乘行。",
        "dynasty": "宋",
        "collection_info": null
    },
    {
        "uuid": "c84da7113696d956af7aed08dbc8b1ad",
        "title": "次韵毛幼声",
        "author": "陶梦桂",
        "content": "人生自得即逍遥，到底声名不用高。\n心地一朝收汗马，泰山万仞等秋毫。\n处囊脱颖君非晚，为米折腰余惮劳。\n喜得新诗当文选，何须痛饮读离骚。",
        "dynasty": "宋",
        "collection_info": null
    },
    {
        "uuid": "4213548d190ba5bf8693fd0e975d2a36",
        "title": "谩兴",
        "author": "陶梦桂",
        "content": "吟情常得闲情助，和气多为直气侵。\n易说难行天下事，未为先懒老来心。\n公然排闼清风入，悄地窥窗好月寻。\n风月无情肯相管，尘缘终浅道缘深。",
        "dynasty": "宋",
        "collection_info": null
    },
    {
        "uuid": "ba5b64629b1049e9a2e7bb77200fe3e7",
        "title": "寄王良佐",
        "author": "陶梦桂",
        "content": "高高林木带烟霞，短短茅檐寄水涯。\n尽有清风疎种竹，苦无空地密栽花。\n云停栗里渊明屋，月满剡溪安道家。\n会待子猷清兴发，扁舟一叶着平沙。",
        "dynasty": "宋",
        "collection_info": null
    },
    {
        "uuid": "b17a2c945668648bc89526438a951e34",
        "title": "次韵二首  其一",
        "author": "陶梦桂",
        "content": "倦倚栏桿对暮霞，展君吟卷喜无涯。\n圆如掌上黄金弹，清比梅梢白玉花。\n试问山林无我辈，却将景物付谁家。\n风檐把玩徘徊久，烟在平林月在沙。",
        "dynasty": "宋",
        "collection_info": null
    },
    {
        "uuid": "50d267f862e90362ba42df4c0504d5ef",
        "title": "次韵二首  其二",
        "author": "陶梦桂",
        "content": "平塘古木带余霞，清荫週遭水四涯。\n在世能消几两屐，恼人无奈四时花。\n好随彩笔题诗句，笑入青帘卖酒家。\n却忆当年杜陵老，有谁相伴醉长沙。",
        "dynasty": "宋",
        "collection_info": null
    },
    {
        "uuid": "3cea3508eb915b65fe2227f21ace7c66",
        "title": "次韵良佐歇心歌三首  其一",
        "author": "陶梦桂",
        "content": "一生受用燕营窠，百岁光阴马驻坡。\n晚境喜无干己事，故人远寄歇心歌。\n君开经卷尘缘了，我闢山林诗料多。\n得句却愁成绮语，何如一意向禅那。",
        "dynasty": "宋",
        "collection_info": null
    },
    {
        "uuid": "549aaa1ef0d60bbb3c5d6077406b8f77",
        "title": "次韵良佐歇心歌三首  其二",
        "author": "陶梦桂",
        "content": "随意栽培花几窠，梅坡安稳即銮坡。\n土尊岂胜茅柴酒，法曲何如欵乃歌。\n着意事无虚事有，快行时少坐时多。\n闲身散诞休惊去，尘世光阴等剎那。",
        "dynasty": "宋",
        "collection_info": null
    },
    {
        "uuid": "b749e942bb5a4ba560d79180d197368a",
        "title": "次韵良佐歇心歌三首  其三",
        "author": "陶梦桂",
        "content": "鸟窠看了看蜂窠，纔上坡来又下坡。\n松竹径中逢野老，芰荷香裏唱渔歌。\n归来不见香风改，老去何愁明月多。\n况有句文供布施，僧来也唤作檀那。",
        "dynasty": "宋",
        "collection_info": null
    },
    {
        "uuid": "a8e85c728199639b6ab0bbf481016e11",
        "title": "寄椿上人",
        "author": "陶梦桂",
        "content": "颜童齿豁老书生，习气消除道气增。\n自止酒来疎酒伴，闲吟诗去寄诗僧。\n不才臃肿庄周木，无尽光明摩诘灯。\n解道本来无一物，未容尽逊岭南能。",
        "dynasty": "宋",
        "collection_info": null
    },
    {
        "uuid": "c05e463fb11460c2d83878ccb4d95f9d",
        "title": "次韵龚子辉",
        "author": "陶梦桂",
        "content": "身计平生尽付天，归来环堵更萧然。\n君于客裏怀新绂，我愧斋中祇旧毡。\n一见便论千古事，定教迟了十余年。\n驽骀强欲追高躅，病骨摧颓怕受鞭。",
        "dynasty": "宋",
        "collection_info": null
    },
    {
        "uuid": "90826b8a1bd479a125abab47faf6f06f",
        "title": "读传灯录",
        "author": "陶梦桂",
        "content": "公案堆来高似山，人人沉着语言间。\n水中掬月徒辛苦，衣下寻珠只等闲。\n此事不从人世得，诸贤枉道法门艰。\n千山万水参禅者，行到穷时祇自还。",
        "dynasty": "宋",
        "collection_info": null
    },
    {
        "uuid": "af33b0873f7f7b5366d294d02abd2c2f",
        "title": "游永福寺二首  其一",
        "author": "陶梦桂",
        "content": "二十余年不入山，重来疑是梦魂间。\n熏炉已冷灯犹在，经卷纔收磬自闲。\n寂寂禅关人罕到，茫茫人世事多艰。\n朅来细说无生话，稳坐蒲团不忍还。",
        "dynasty": "宋",
        "collection_info": null
    },
    {
        "uuid": "f48f6221f8b2cc981aa719a5e74a44be",
        "title": "游永福寺二首  其二",
        "author": "陶梦桂",
        "content": "寺占吾乡好处山，半新半旧屋千间。\n水中莲似尼清浄，雨后云如僧退闲。\n石路教人修整过，芒鞋怕我往来艰。\n夜深火炬浑无用，长是天教月送还。",
        "dynasty": "宋",
        "collection_info": null
    },
    {
        "uuid": "f78ee815d388723bc96aea69897ea52d",
        "title": "次韵陶明甫",
        "author": "陶梦桂",
        "content": "寸质元非紫磨金，少时徒有济时心。\n中年世味谙常尽，晚节宗门趋向深。\n万境皆空何所着，百年未满得长吟。\n人间俯仰咸尘迹，惟有江山不古今。",
        "dynasty": "宋",
        "collection_info": null
    },
    {
        "uuid": "26087935b39e1fa34767988ee99970f0",
        "title": "约客",
        "author": "陶梦桂",
        "content": "家在青山绿水间，柴门虽设亦常关。\n稠花浪蕊随时有，乐事赏心从古悭。\n世上人多为物役，眼前谁肯掣身还。\n君能不负平生约，袖有新诗慰病颜。",
        "dynasty": "宋",
        "collection_info": null
    },
    {
        "uuid": "b7c8859e3c46d5ff0e1903e93d147b9a",
        "title": "次韵王衡甫",
        "author": "陶梦桂",
        "content": "野径溪桥取次行，山青水秀眼增明。\n身居尘外年年健，心到灰时事事轻。\n文阵挥戈吾退舍，诗坛歃血子同盟。\n直将修月拿云手，拾得人间句见成。",
        "dynasty": "宋",
        "collection_info": null
    },
    {
        "uuid": "0d2003382e159ab7cc61188df49479da",
        "title": "次韵良佐",
        "author": "陶梦桂",
        "content": "回也逍遥只寓言，参乎三省道真传。\n明知荣悴何由我，谁道修为亦属天。\n朝市山林皆寄耳，简编灯火故依然。\n穷年矻矻人休讶，山宅臞儒便是仙。",
        "dynasty": "宋",
        "collection_info": null
    },
    {
        "uuid": "182b27b58255ae1e6b21c0b3a430bed7",
        "title": "次弓天锡送胡儒文韵",
        "author": "陶梦桂",
        "content": "不论朝市与山林，两鬓难禁白髮侵。\n物外休论天下事，书中要见古人心。\n老来酒债浑无有，公等诗名尽可寻。\n吟料从来无尽藏，江湖万里水云深。",
        "dynasty": "宋",
        "collection_info": null
    },
    {
        "uuid": "e6317a3de37348201950c2f4736a1bac",
        "title": "与弓王二尉谈诗二首  其一",
        "author": "陶梦桂",
        "content": "从来造物只儿嬉，用舍行藏各一时。\n玉兔金乌元去速，晓猿夜鹤怪归迟。\n幸然三径菊如旧，且与两梅仙说诗。\n试问钓车茶具外，当时谁予伴天随。",
        "dynasty": "宋",
        "collection_info": null
    },
    {
        "uuid": "10f1ca69c794594e5c792d9c374ebc21",
        "title": "与弓王二尉谈诗二首  其二",
        "author": "陶梦桂",
        "content": "雀罗门巷驻高车，霭霭停云满眼时。\n惟有故情来得得，却搜诗句步迟迟。\n北窗不放渊明卧，南涧同看子厚诗。\n要识吾侪长久处，此心如月镇相随。",
        "dynasty": "宋",
        "collection_info": null
    },
    {
        "uuid": "d882491d809cf3038b7067780535f8dc",
        "title": "良佐留别诗颇悽惋次韵叙闲居之乐以释之二首  其一",
        "author": "陶梦桂",
        "content": "困人天气昼沉沉，饭罢茶瓯尽放深。\n笑领故人游竹洞，因寻诗句到梅林。\n已教儿去将诗写，又唤孙来把酒斟。\n行乐既知明日少，合如吾祖惜分阴。",
        "dynasty": "宋",
        "collection_info": null
    },
    {
        "uuid": "b332a9dadf3f83135a3b6edc7408329c",
        "title": "良佐留别诗颇悽惋次韵叙闲居之乐以释之二首  其二",
        "author": "陶梦桂",
        "content": "腾腾晓日夕还沉，浅浅秋江春又深。\n消息既知由造化，忧愁那得到山林。\n已吟有兴犹重和，未醉开樽任满斟。\n浮利浮名都莫问，只将诗酒送光阴。",
        "dynasty": "宋",
        "collection_info": null
    },
    {
        "uuid": "5063166a7c9a27202f0b8e10b3b95211",
        "title": "次韵汪子与",
        "author": "陶梦桂",
        "content": "生来骨相不如人，那更心空似此君。\n一见好书惟恐尽，每逢佳客怕言分。\n自知原宪贫非病，莫问琴张达是闻。\n吟罢不知身已老，莫教万里浄无云。",
        "dynasty": "宋",
        "collection_info": null
    },
    {
        "uuid": "01736966557b078fc1ecc24fde05d92a",
        "title": "次韵粲上人",
        "author": "陶梦桂",
        "content": "飞锡来寻避俗翁，不辞劈面受霜风。\n因君髮被诗催白，知我颜须借酒红。\n秀谷几年千里隔，空寮今夕一灯同。\n恨无日暮碧云句，编入文通杂绶中。",
        "dynasty": "宋",
        "collection_info": null
    },
    {
        "uuid": "6a785f2121edad4a378d12f9b3280e3b",
        "title": "同子兴赋雪中折带冰梅",
        "author": "陶梦桂",
        "content": "雪裏攀梅冷不胜，归来分插几空瓶。\n花间乱缀未凋玉，窗下细看元是冰。\n旋觉暖回还易散，只愁冻损独先零。\n诗翁贪看横斜影，未暝呼童急上灯。",
        "dynasty": "宋",
        "collection_info": null
    },
    {
        "uuid": "149ff8e20a18eee3b5d19cc52a26cc92",
        "title": "即事",
        "author": "陶梦桂",
        "content": "桂花香处麝脐破，枫叶丹时锦帐开。\n天遣年华随水去，山将野色入帘来。\n镊残白髮愁无迹，割尽黄云酒有材。\n不负小园佳景致，乘闲与客共徘徊。",
        "dynasty": "宋",
        "collection_info": null
    },
    {
        "uuid": "2269a59d9444af2b24ca0bb4d00a496b",
        "title": "八月十三夜月",
        "author": "陶梦桂",
        "content": "人情何待十分圆，满目金波已浩然。\n明到杜陵头上髮，寒侵郑老客中毡。\n中秋未必似今夕，好景其如又隔年。\n多谢望舒知此意，冰轮缓碾不加鞭。",
        "dynasty": "宋",
        "collection_info": null
    },
    {
        "uuid": "ce9470728d7da282d71f06b3cf74083b",
        "title": "送范之侄谒留守别先生",
        "author": "陶梦桂",
        "content": "不待吹嘘送上天，凌云意气自飘然。\n长江秋色将征旆，半夜霜威袭客毡。\n淝水功名须尔力，斜川风月了吾年。\n师门念旧如相问，为道衰颓怕着鞭。",
        "dynasty": "宋",
        "collection_info": null
    },
    {
        "uuid": "91d5bd31278196e89bcf68a31f0415a9",
        "title": "酬坚大师",
        "author": "陶梦桂",
        "content": "蜀山越峤倦跻攀，拄杖经年挂壁间。\n驹隙光中惊迅速，龙泉山裏占清闲。\n但存宝藏明珠在，不管石头行路难。\n香冷磬残经卷了，倚栏静数暮鸦还。",
        "dynasty": "宋",
        "collection_info": null
    },
    {
        "uuid": "15257d502ae51b4b423fe1a87715d3e9",
        "title": "极高明楼饮散次韵二首  其一",
        "author": "陶梦桂",
        "content": "有景可观无远近，新楼真是极高明。\n水因雨过多新进，枫到年来独老成。\n万顷烟波鱼得计，一天风月雁能鸣。\n醉余客散清愁入，嘹亮渔舟笛数声。",
        "dynasty": "宋",
        "collection_info": null
    },
    {
        "uuid": "85e4e11d6a24ed4ea045b72d419da07e",
        "title": "极高明楼饮散次韵二首  其二",
        "author": "陶梦桂",
        "content": "江练紧缠山脚白，露珠密簇草头明。\n一天秋意凄凉甚，几日西风醖造成。\n新月光中新雁过，暮云深处暮钟鸣。\n得君吟卷呼儿读，吹竹弹丝无此声。",
        "dynasty": "宋",
        "collection_info": null
    },
    {
        "uuid": "8b503c6ad4bf72f0a5179e8e2787b0fb",
        "title": "送胡上人游浙",
        "author": "陶梦桂",
        "content": "大别山头访早梅，梅边邂逅笑颜开。\n十年一梦看看老，万水千山得得来。\n马祖话中心即佛，卢能偈裏镜非台。\n即今了却此公案，便是公门及第回。",
        "dynasty": "宋",
        "collection_info": null
    },
    {
        "uuid": "30d9c34fb709b39ef454b0c50e7c70a3",
        "title": "黄澄伯下第以诗来访次韵",
        "author": "陶梦桂",
        "content": "平塘水外竹三亩，古木阴中屋数间。\n天幸诸贤皆大用，分甘少病比长闲。\n百年世事皆前定，一枕清风无后艰。\n多谢新诗来慰藉，不堪溢美欲封还。",
        "dynasty": "宋",
        "collection_info": null
    },
    {
        "uuid": "89c86befbf38687e1aeda8e8d7bd5583",
        "title": "题涂季儒愚安堂",
        "author": "陶梦桂",
        "content": "而翁吉德怕人知，天与良孙一似之。\n自分随缘栖矮室，何曾弄巧蹈危机。\n人生怀抱祇平易，天下道涂皆坦夷。\n此语莫书堂上壁，客来徒说是和非。",
        "dynasty": "宋",
        "collection_info": null
    },
    {
        "uuid": "ee35d5d9ef651a792e3f545f5490cd19",
        "title": "送饶守万仲衡葬次山园韵",
        "author": "陶梦桂",
        "content": "尘埃满面雪蒙头，只合沧洲把钓鈎。\n乡里故人今日少，山川英气一时收。\n绝怜逝者成千古，谁念凄其老一邱。\n野店相逢聊举酒，潸然苦泪落瓷瓯。",
        "dynasty": "宋",
        "collection_info": null
    },
    {
        "uuid": "7c7d54f018a1a83d8445a899ea1da1e6",
        "title": "先茔之左得生圹喜而示儿",
        "author": "陶梦桂",
        "content": "鼓楼冈上旧坟头，又有山灵献寝邱。\n万里归来生处乐，一心甘向死前休。\n尽捐世事兼家事，但把嬉游当宦游。\n粝饭藜羹而办得，吾衰此外更何求。",
        "dynasty": "宋",
        "collection_info": null
    },
    {
        "uuid": "62cda5e03a42e44bb7913e34c50609ba",
        "title": "题竹岩丁直卿镂冰集",
        "author": "陶梦桂",
        "content": "一片好诗如片月，半生愁杀镂冰翁。\n多情误以苦为乐，众体疑于异却同。\n几度手抄方刻枣，数茎髮在已如蓬。\n江湖醉墨争驰骋，谁识岩灯夜夜红。",
        "dynasty": "宋",
        "collection_info": null
    },
    {
        "uuid": "b6246d2e46d43de04d2d246e56c3ae52",
        "title": "登胡氏楼  其一",
        "author": "陶梦桂",
        "content": "草际露华白，天边云浪开。\n好风何处起，和月入帘来。",
        "dynasty": "宋",
        "collection_info": null
    },
    {
        "uuid": "bc938584bfafece38af3369ff1e0b8c5",
        "title": "登胡氏楼  其二",
        "author": "陶梦桂",
        "content": "水将罗带绕，山展画图开。\n二十年前客，身闲又此来。",
        "dynasty": "宋",
        "collection_info": null
    },
    {
        "uuid": "da6c4d8e4743776275260a1e460f0b94",
        "title": "感怀五首  其一",
        "author": "陶梦桂",
        "content": "记得当年宴杏园，旁人尽道似神仙。\n全家自此废耕织，枉费公家多少钱。",
        "dynasty": "宋",
        "collection_info": null
    },
    {
        "uuid": "3b4f32f5c4fa017a13d3d1196a122fd1",
        "title": "感怀五首  其二",
        "author": "陶梦桂",
        "content": "忆昔身章两度新，庭闱恨不拜双亲。\n虽然累赠光泉壤，还是酬恩未了人。",
        "dynasty": "宋",
        "collection_info": null
    },
    {
        "uuid": "c8d02bdeb801c1492aabb17ef39b3740",
        "title": "感怀五首  其三",
        "author": "陶梦桂",
        "content": "佐岳归来得自如，依然服色似芙蕖。\n儿童痴绝牵衣问，腰下如何不见鱼。",
        "dynasty": "宋",
        "collection_info": null
    },
    {
        "uuid": "c6b032b795c1ea6441b4d35b2e65992d",
        "title": "感怀五首  其四",
        "author": "陶梦桂",
        "content": "心力较衰于少日，园池差胜似前原。\n畦蔬绕舍苔侵径，棘刺编篱竹打门。",
        "dynasty": "宋",
        "collection_info": null
    },
    {
        "uuid": "1167a22f524cdce4a5f819fd93f5aae3",
        "title": "感怀五首  其五",
        "author": "陶梦桂",
        "content": "每忆间关离陷穽，一年剡壁一番新。\n虽无毫髦私于己，岂有涓埃及得人。",
        "dynasty": "宋",
        "collection_info": null
    },
    {
        "uuid": "add8f69719a1fb09541b1e1eda03c8da",
        "title": "平塘三首次子辉韵  其一",
        "author": "陶梦桂",
        "content": "归来荒却旧田园，手自诛锄又一番。\n江上清风终耐久，依然和月到柴门。",
        "dynasty": "宋",
        "collection_info": null
    },
    {
        "uuid": "27bbf60865ee8b66250946ac85bd36af",
        "title": "平塘三首次子辉韵  其二",
        "author": "陶梦桂",
        "content": "秋水清明镜不如，含羞照影独红蕖。\n莫因风冷嫌衣破，容我傍边看戏鱼。",
        "dynasty": "宋",
        "collection_info": null
    },
    {
        "uuid": "617055d6b774203468edcc610c9d221b",
        "title": "平塘三首次子辉韵  其三",
        "author": "陶梦桂",
        "content": "平筑三塘共一园，箇中宜着老癯仙。\n随缘妆点非难事，粗果闲花不值钱。",
        "dynasty": "宋",
        "collection_info": null
    },
    {
        "uuid": "f78d80faed955240b9a56853bb90e966",
        "title": "赠神眼相士",
        "author": "陶梦桂",
        "content": "边檄烟尘日涨天，天教老病唤归田。\n从君试问平塘水，更照衰容得几年。",
        "dynasty": "宋",
        "collection_info": null
    },
    {
        "uuid": "fdc758fef90e17c19106194da9fb50b1",
        "title": "重次龚子辉平塘韵三首  其一",
        "author": "陶梦桂",
        "content": "梦觉归来涉旧园，共寻幽事有梅仙。\n乍穿绿竹教成径，莫踏苍苔破却钱。",
        "dynasty": "宋",
        "collection_info": null
    },
    {
        "uuid": "20fbf769e915b51edc8cbf705e01630d",
        "title": "重次龚子辉平塘韵三首  其二",
        "author": "陶梦桂",
        "content": "白髮多时精力少，绿樽疎后简编亲。\n本无世上荣华分，莫作山间懒惰人。",
        "dynasty": "宋",
        "collection_info": null
    },
    {
        "uuid": "4c286746cfe67db13809df12f7cc02b9",
        "title": "重次龚子辉平塘韵三首  其三",
        "author": "陶梦桂",
        "content": "家园指拟似淇园，惜笋兼存上下番。\n若与此君情分薄，应无风月到吾门。",
        "dynasty": "宋",
        "collection_info": null
    },
    {
        "uuid": "7f5d70ce9e6d0f2a74a39f6821d34c70",
        "title": "重九与坚大师登坟庵新阁因忆癸巳岁此日同在益昌道中行役之劳遂成一绝",
        "author": "陶梦桂",
        "content": "茱萸笑把登高阁，菊蕊纔堪荐一觞。\n却忆当年关表路，无花无酒更凄凉。",
        "dynasty": "宋",
        "collection_info": null
    },
    {
        "uuid": "fbb65c7e2f20a93cf16468b26f53943a",
        "title": "舟次卷雪楼四首  其一",
        "author": "陶梦桂",
        "content": "簿书期会不相关，老眼如何不得闲。\n景物无端故勾引，淮山尽处又庐山。",
        "dynasty": "宋",
        "collection_info": null
    },
    {
        "uuid": "6d90e3d5fdab98761d9c7455ec513915",
        "title": "舟次卷雪楼四首  其二",
        "author": "陶梦桂",
        "content": "踏遍三边过剑关，故山风月几年闲。\n如今着我中间住，风月无缘独占山。",
        "dynasty": "宋",
        "collection_info": null
    },
    {
        "uuid": "9dfb8c1f4498446b7cdf527bcc7a8b98",
        "title": "舟次卷雪楼四首  其三",
        "author": "陶梦桂",
        "content": "生怕老来先告老，却于闲处不禁闲。\n不将黄卷遮双眼，便捲朱帘看远山。",
        "dynasty": "宋",
        "collection_info": null
    },
    {
        "uuid": "691d16b07a29236f32135c49a09693d2",
        "title": "舟次卷雪楼四首  其四",
        "author": "陶梦桂",
        "content": "虎豹从渠守九关，不求进步只求闲。\n归装幸有新诗在，一字千金尽买山。",
        "dynasty": "宋",
        "collection_info": null
    },
    {
        "uuid": "8c5ed86521b07595f734de9abed1315e",
        "title": "怀帅书黄先生余时次万安先生开阁九江檄莫底",
        "author": "陶梦桂",
        "content": "碧落班中出镇时，红莲幕裏我栖迟。\n四年两地无消息，好倩西风为寄诗。",
        "dynasty": "宋",
        "collection_info": null
    },
    {
        "uuid": "342a66c75e0635475c4651ea4a57240f",
        "title": "书事",
        "author": "陶梦桂",
        "content": "有书有史聊遮眼，半瓦半茅还是家。\n莫道幽人无受用，铜瓶徧插木犀花。",
        "dynasty": "宋",
        "collection_info": null
    },
    {
        "uuid": "c8741ad14da2d6b8f181a6d8b1045b82",
        "title": "谩兴",
        "author": "陶梦桂",
        "content": "图书丛裏清癯老，山水光中潇洒家。\n除却栽花栽竹外，更将何事作生涯。",
        "dynasty": "宋",
        "collection_info": null
    },
    {
        "uuid": "595677cbb782ca3e780cbb1baa395beb",
        "title": "同子辉月下观梅二首  其一",
        "author": "陶梦桂",
        "content": "风声不作寒无力，云翳纔收月有华。\n清兴牵人眠不得，开门共看古梅花。",
        "dynasty": "宋",
        "collection_info": null
    },
    {
        "uuid": "b0600dd4f03978c95a409bb733cd0557",
        "title": "同子辉月下观梅二首  其二",
        "author": "陶梦桂",
        "content": "白髮从来羞月色，弊衣那更带霜华。\n三生结习依然在，贪看寒梅几树花。",
        "dynasty": "宋",
        "collection_info": null
    },
    {
        "uuid": "f0dab06889d6ace5d6ac3a00cfb56a17",
        "title": "次友人韵",
        "author": "陶梦桂",
        "content": "绿竹漫山元积玉，青苔满地又流钱。\n箇般也怕难消受，日炷炉熏答上天。",
        "dynasty": "宋",
        "collection_info": null
    },
    {
        "uuid": "1fd66fe9f1d6e6635f3698436bda65e6",
        "title": "赠眼科舒医士",
        "author": "陶梦桂",
        "content": "此老年来医有灵，病眸纔洗便增明。\n教侬还尽读书债，头白依然对短檠。",
        "dynasty": "宋",
        "collection_info": null
    },
    {
        "uuid": "567a9f0435f5a8fe2b4c098fba8f17dc",
        "title": "老梅",
        "author": "陶梦桂",
        "content": "早年锄月手亲栽，看到成阴结子来。\n二十余年如一梦，归来五度见花开。",
        "dynasty": "宋",
        "collection_info": null
    },
    {
        "uuid": "c60722f17db5d1e424c632f4d150e344",
        "title": "稚梅",
        "author": "陶梦桂",
        "content": "更好轩中几报春，幽人去后化为薪。\n向来花在孙枝上，一笑相看似故人。",
        "dynasty": "宋",
        "collection_info": null
    },
    {
        "uuid": "2ab98d48686ea7c3d33bef50e75784c6",
        "title": "桑",
        "author": "陶梦桂",
        "content": "密叶柔条绿更腴，几年培植费工夫。\n牡丹剩费医治力，曾有丝毫利益无。",
        "dynasty": "宋",
        "collection_info": null
    },
    {
        "uuid": "565470b456e1af5569a621261d39f6e6",
        "title": "柘",
        "author": "陶梦桂",
        "content": "老矣能消几许衣，一株休论几钩丝。\n垂杨舞彻鶑歌歇，且看东风舞柘枝。",
        "dynasty": "宋",
        "collection_info": null
    },
    {
        "uuid": "b31ed5023b2f3ffa78397d385f4cdb5a",
        "title": "金灯花",
        "author": "陶梦桂",
        "content": "紫磨真金百炼成，花神妆点似灯明。\n胆瓶盛取当书案，白首韩公对短檠。",
        "dynasty": "宋",
        "collection_info": null
    },
    {
        "uuid": "79a8ba4a85c9010233af1ec5d7c61934",
        "title": "古樟",
        "author": "陶梦桂",
        "content": "抱合材堪任栋梁，斧斤相引到明堂。\n何如生近幽人屋，岁晚相看各老苍。",
        "dynasty": "宋",
        "collection_info": null
    },
    {
        "uuid": "dca2f13041eddfe9c93f816f2f0a7591",
        "title": "种梅",
        "author": "陶梦桂",
        "content": "矮窗元向竹边开，竹已森然只欠梅。\n新种一株花尚少，暗香早逐细风来。",
        "dynasty": "宋",
        "collection_info": null
    },
    {
        "uuid": "7b8460e78656bb1c431178d52c55a510",
        "title": "小桃源",
        "author": "陶梦桂",
        "content": "干坤无处着臞仙，乞与桃源小洞天。\n不用穷源防失路，桃花尽处便回船。",
        "dynasty": "宋",
        "collection_info": null
    },
    {
        "uuid": "e6dec0d99b71c4e4017209dce2a52f2e",
        "title": "桃",
        "author": "陶梦桂",
        "content": "谁从王母觅来栽，等得花开结子来。\n我种数株能几久，有花如锦子如杯。",
        "dynasty": "宋",
        "collection_info": null
    },
    {
        "uuid": "2443fe2b084469f35fe1dcfbc6eeecc8",
        "title": "李",
        "author": "陶梦桂",
        "content": "仙李栽培旧满门，归来仅有一株存。\n年年碧实和烟摘，老子未尝先乞孙。",
        "dynasty": "宋",
        "collection_info": null
    },
    {
        "uuid": "ae12cedfd2e9ae9bc75ab4bbfaa42d97",
        "title": "双枫",
        "author": "陶梦桂",
        "content": "山缘何事也穷空，百里冈峦化作童。\n莫道吾庐无认处，行人远远见双枫。",
        "dynasty": "宋",
        "collection_info": null
    },
    {
        "uuid": "3704b731a6fd0e7aedb4306d9b07cb14",
        "title": "梧桐",
        "author": "陶梦桂",
        "content": "妆点山居要碧梧，向来培植费工夫。\n一株随风成仙去，留得孙枝乞凤雏。",
        "dynasty": "宋",
        "collection_info": null
    },
    {
        "uuid": "c3b07d76db250534f0cbbb2fabedecac",
        "title": "孤松",
        "author": "陶梦桂",
        "content": "傲睨风霜老更臞，旁边着我未为孤。\n向来元亮盘桓后，试问曾逢我辈无。",
        "dynasty": "宋",
        "collection_info": null
    },
    {
        "uuid": "6441b6a0dd32fd17eb15c8d3b7c2afe2",
        "title": "苦竹",
        "author": "陶梦桂",
        "content": "住近幽人善卜隣，少陵诗句岂虚文。\n平生清苦过于我，祇合呼为苦节君。",
        "dynasty": "宋",
        "collection_info": null
    },
    {
        "uuid": "114c93155cb58f4a773c694737051f5c",
        "title": "山矾",
        "author": "陶梦桂",
        "content": "香远花繁叶耐冬，人人道与木犀同。\n一般赛得木犀过，能为人间报岁丰。",
        "dynasty": "宋",
        "collection_info": null
    },
    {
        "uuid": "525122db790682f9bccca9062b5bc1f3",
        "title": "拒霜",
        "author": "陶梦桂",
        "content": "消磨水上芙蓉了，岸上难兄正木彊。\n遭际东坡一题品，后来祇合字宜霜。",
        "dynasty": "宋",
        "collection_info": null
    }
]