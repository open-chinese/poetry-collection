[
    {
        "title": "龙兴仁王佛舍携酒肴纳凉联句十六韵",
        "author": "魏泰",
        "content": "宿雨且初霁，微凉吹广庭。\n嘉宾忽相遇，午梦惊扣扃。\n长松森翠影，修竹参青冥。\n飘云度空急，残日穿林明。\n幽墻隔江浦，远屿定风舲。\n城市厌烦暑，山樊念伶俜。\n角巾代公绂，草具踰侯鲭。\n园实摘的皪，厨醖斟晶荧。\n烹鲜缩颈大，海错着器腥。\n笑谈得真乐，采撷逢幽馨。\n云阴剥初霁，夕岚收远青。\n窻卧忆元亮，诗成怀景升。\n日须河朔饮，当解高阳酲。\n烦襟顿忘释，嘉咏不少停。\n闉阇发严鼓，穹碧垂繁星。\n一笑跨鞍去，奚论楚人醒。",
        "dynasty": "宋",
        "collection_info": null
    },
    {
        "title": "挽王平甫二首  其一",
        "author": "魏泰",
        "content": "海内文章杰，朝廷亮直闻。\n黄琼起处士，子夏遽修文。\n贝锦生迁怒，江湖久离羣。\n伤心王佐略，不得致华勋。",
        "dynasty": "宋",
        "collection_info": null
    },
    {
        "title": "挽王平甫二首  其二",
        "author": "魏泰",
        "content": "今日临风泪，萧萧似绠縻。\n空怀徐穉絮，谁立郑玄碑。\n无力酬推毂，平时愤抵巇。\n何人令枉状，路粹岂能为。",
        "dynasty": "宋",
        "collection_info": null
    },
    {
        "title": "题黄鲁直集",
        "author": "魏泰",
        "content": "端求古人遗，琢抉手不停。\n方其拾机羽，往往失鹏鲸。",
        "dynasty": "宋",
        "collection_info": null
    },
    {
        "title": "荆门别张天觉",
        "author": "魏泰",
        "content": "秋风十驿望台星，想见冰壶照坐清。\n零雨已回公旦驾，挽鬚聊听野王筝。\n三朝元老心方壮，四海苍生耳已倾。\n白髮故人来一别，却归林下看昇平。",
        "dynasty": "宋",
        "collection_info": null
    },
    {
        "title": "诗一首",
        "author": "魏泰",
        "content": "博山烧沉水，烟烬气不灭。\n日暮白门前，杨花散成雪。",
        "dynasty": "宋",
        "collection_info": null
    },
    {
        "title": "赠韦公",
        "author": "魏泰",
        "content": "韦公八十余，位至六尚书。\n五福惟无富，一生谁得如。\n桂枝攀最久，兰省出仍初。",
        "dynasty": "宋",
        "collection_info": null
    },
    {
        "title": "朝阳洞",
        "author": "魏泰",
        "content": "七凿混沌死，万变从此生。\n海水能几何，呿口下混鲸。\n归期不可晚，霜日背林明。",
        "dynasty": "宋",
        "collection_info": null
    },
    {
        "title": "寄米元章",
        "author": "魏泰",
        "content": "绿野风回草偃波，方塘疏雨凈倾荷。\n几年萧寺书红叶，一日山阴换白鹅。\n湘浦夕同要月醉，泂湖还忆扣舷歌。\n缁衣化尽故山去，白髮相思一倍多。",
        "dynasty": "宋",
        "collection_info": null
    },
    {
        "title": "句  其一",
        "author": "魏泰",
        "content": "麻源山压盱江水，高楼迥对江山起。",
        "dynasty": "宋",
        "collection_info": null
    },
    {
        "title": "句  其二",
        "author": "魏泰",
        "content": "兰汀蕙浦入平芜，天远孤帆望中灭。\n屈平宋玉情不尽，千古依然在风月。",
        "dynasty": "宋",
        "collection_info": null
    },
    {
        "title": "句  其三",
        "author": "魏泰",
        "content": "石城同学断空残照，白雪非人只丽谯。",
        "dynasty": "宋",
        "collection_info": null
    },
    {
        "title": "句  其四",
        "author": "魏泰",
        "content": "白雪楼高压晓霓，楼下波光数毛髪。\n邦君登楼赋万景，景与清吟相皎洁。",
        "dynasty": "宋",
        "collection_info": null
    }
]