[
    {
        "title": "最高楼 蹇驴缓跨",
        "author": "崔木",
        "content": "蹇驴缓跨，迢递至京城。\n当此际，正芳春。\n芹泥融暖飞雏燕，柳条摇曳韵鹂庚。\n更那堪，迟日暖，晓风轻。\n算费尽、主人歌与酒，更费尽、青楼𥱧与筝。\n多少事，绊牵情。\n愧我品题无雅句，喜君歌咏有新声。\n愿从今，鱼比目，凤和鸣。",
        "dynasty": "宋",
        "collection_info": null
    },
    {
        "title": "虞美人 春来秋往何时了",
        "author": "崔木",
        "content": "春来秋往何时了。\n心事知多少。\n深深庭院悄无人。\n独自行来独坐、若为情。\n双旌声势虽云贵。\n终是谁存济。\n今宵已幸得人言。\n拟待劳烦神女、下巫山。",
        "dynasty": "宋",
        "collection_info": null
    },
    {
        "title": "和张赛赛",
        "author": "崔木",
        "content": "琴书相伴到神州，幸际朋俦过遇沟。\n主礼殷勤排燕会，佳人宛转动鶑喉。\n自惭余子无才学，却使当年与唱酬。\n尤幸期时再相见，从今应不作花羞。",
        "dynasty": "宋",
        "collection_info": null
    }
]