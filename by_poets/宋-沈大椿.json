[
    {
        "title": "中和楼",
        "author": "沈大椿",
        "content": "愁少怜诗酒，閒多忽簿书。\n登楼当白昼，冯槛看清滁。\n风急移凉榻，云归想故庐。\n往来桥上客，谁得见长鱼。",
        "dynasty": "宋",
        "collection_info": null
    },
    {
        "title": "自维扬回仪真",
        "author": "沈大椿",
        "content": "一官安敢问青毡，形影相看祇自怜。\n黄鹄已登清汉去，白鸥空占浅沙眠。\n杏花开徧芜城雨，柳色浑铺瓜渚烟。\n老眼生疎堪自笑，浪惊风物向淮天。",
        "dynasty": "宋",
        "collection_info": null
    },
    {
        "title": "扃秀亭  其一",
        "author": "沈大椿",
        "content": "登临兴极未容还，拂拭缁尘扃秀间。\n万事已甘轩鹤老，一身聊拟碛鸥閒。\n滩声犹带湘江水，野色遥分建业山。\n雅志未容归骑促，有情斜日尚苍湾。",
        "dynasty": "宋",
        "collection_info": null
    },
    {
        "title": "扃秀亭  其二",
        "author": "沈大椿",
        "content": "倦飞山鸟未能还，心在孤云迭嶂间。\n大水雄山须远适，好风佳月自幽閒。\n非关谢傅当年事，何似周郎旧日山。\n安得此心成独往，白鸥盟约在江湾。",
        "dynasty": "宋",
        "collection_info": null
    },
    {
        "title": "自维扬回真州",
        "author": "沈大椿",
        "content": "青蒲短短柳斜斜，入眼新愁乱莫遮。\n雨润固应宜笋蕨，风饕端不贷鶑花。\n春来止酒常因病，客裏逢人祗问家。\n安得扁舟下荆水，一归老我旧生涯。",
        "dynasty": "宋",
        "collection_info": null
    }
]