[
    {
        "uuid": "7eab158a914c8984957ded9cd027a258",
        "title": "三友堂",
        "author": "杨恬",
        "content": "此君高节贯春冬，山色泉声旦暮同。\n对面便为三益友，终朝相伴一衰翁。\n病嫌细字无心读，老厌闲花过眼空。\n頼有堂中不言客，冷颜常共北窗风。",
        "dynasty": "宋",
        "collection_info": null
    },
    {
        "uuid": "5c652157924a3b05c9067186c50514e4",
        "title": "和顿公",
        "author": "杨恬",
        "content": "昔居山中谁见亲，青山对面同笑颦。\n引泉养竹与为友，徜徉不觉冬復春。\n三年相看不知厌，声音笑貌无久新。\n虽非多闻与直谅，堂堂不愧琴张仁。\n已将物我等一致，政自兀兀忘吾身。\n离群索居亦已久，昔如形影今参辰。\n强託鸣琴写风韵，欲凭妙笔摹精神。\n绣衣使者古君子，天球大训东序珍。\n胡为喻蜀久持节，登车揽辔劳拊循。\n朅来堂上寓幽赏，不为豺虎埋双轮。\n悠然独酌对三友，更邀风月为嘉宾。\n谢胐忘形许入室，李白对影成三人。\n寄谢山中五贤者，德不孤立当有邻。\n寥寥千里十余载，乃逢青眼屈復申。\n夷齐西周两饿叟，展禽东鲁一绌臣。\n引而高之自孔子，不尔埋没随埃尘。\n君不见黄梅岭上一拳石，意气已若骄峨岷。",
        "dynasty": "宋",
        "collection_info": null
    }
]