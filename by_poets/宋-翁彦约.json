[
    {
        "uuid": "4c682a4aa51fde6bdc550604f3f18578",
        "title": "武夷仙架船岩",
        "author": "翁彦约",
        "content": "西溪漂渺接明河，鼓棹仙人泛立波。\n却御长风天上去，虚舟千古插嵯峨。",
        "dynasty": "宋",
        "collection_info": null
    },
    {
        "uuid": "1fdbaf5ee05f204473937914e4d1e766",
        "title": "武夷仙机石",
        "author": "翁彦约",
        "content": "辛苦支机耐寂寥，肯同嬴女只吹箫。\n金梭昨夜成龙去，上与天孙织绛绡。",
        "dynasty": "宋",
        "collection_info": null
    },
    {
        "uuid": "4e5a2abef03de5a1d18c64f5deb1f8ed",
        "title": "武夷鸡窠岩",
        "author": "翁彦约",
        "content": "仙人清磬读黄庭，长听金鸡半夜声。\n一夕都随黄鹤去，满巢明月白云生。",
        "dynasty": "宋",
        "collection_info": null
    },
    {
        "uuid": "e8af25f2ac62556298ba450312cf710b",
        "title": "武夷三层峰",
        "author": "翁彦约",
        "content": "层峰三迭倚青冥，雾宿云飞自有程。\n杳霭又因关造化，故教人世验阴晴。",
        "dynasty": "宋",
        "collection_info": null
    },
    {
        "uuid": "8c4b151b01171a5a9152a5dd54d5d471",
        "title": "武夷毛竹洞",
        "author": "翁彦约",
        "content": "毛竹连云路欲迷，洞门深锁落花迟。\n鲁孙几度春风老，未了仙人一局棋。",
        "dynasty": "宋",
        "collection_info": null
    },
    {
        "uuid": "759abafca0d4d2e019ea6f4abb255661",
        "title": "仙钓台",
        "author": "翁彦约",
        "content": "百粤尧时路未通，曲溪春水没长松。\n老仙台上无明月，不钓凡鱼只钓龙。",
        "dynasty": "宋",
        "collection_info": null
    },
    {
        "uuid": "202cd0700256a17cdb6cf49ce4c7cb24",
        "title": "晞真馆",
        "author": "翁彦约",
        "content": "濯濯清溪九曲流，一天风露万山秋。\n凄清不似人间世，月槛云窗特地幽。",
        "dynasty": "宋",
        "collection_info": null
    }
]