[
    {
        "uuid": "d0ebdcbab9a7fa4a52d8eb28e051981a",
        "title": "武夷仙架船岩",
        "author": "翁彦约",
        "content": "西溪漂渺接明河，鼓棹仙人泛立波。\n却御长风天上去，虚舟千古插嵯峨。",
        "dynasty": "宋",
        "collection_info": null
    },
    {
        "uuid": "307a3b401578900caf9e52986c61ae07",
        "title": "武夷仙机石",
        "author": "翁彦约",
        "content": "辛苦支机耐寂寥，肯同嬴女只吹箫。\n金梭昨夜成龙去，上与天孙织绛绡。",
        "dynasty": "宋",
        "collection_info": null
    },
    {
        "uuid": "70c6e79caf3d602552614e7679856db9",
        "title": "武夷鸡窠岩",
        "author": "翁彦约",
        "content": "仙人清磬读黄庭，长听金鸡半夜声。\n一夕都随黄鹤去，满巢明月白云生。",
        "dynasty": "宋",
        "collection_info": null
    },
    {
        "uuid": "b699d3950dde606159f16fb41dd542ae",
        "title": "武夷三层峰",
        "author": "翁彦约",
        "content": "层峰三迭倚青冥，雾宿云飞自有程。\n杳霭又因关造化，故教人世验阴晴。",
        "dynasty": "宋",
        "collection_info": null
    },
    {
        "uuid": "a1df73c78251115be21867af110856ea",
        "title": "武夷毛竹洞",
        "author": "翁彦约",
        "content": "毛竹连云路欲迷，洞门深锁落花迟。\n鲁孙几度春风老，未了仙人一局棋。",
        "dynasty": "宋",
        "collection_info": null
    },
    {
        "uuid": "eb43958a48aaf900d71b3f1265784da0",
        "title": "仙钓台",
        "author": "翁彦约",
        "content": "百粤尧时路未通，曲溪春水没长松。\n老仙台上无明月，不钓凡鱼只钓龙。",
        "dynasty": "宋",
        "collection_info": null
    },
    {
        "uuid": "e9387a9bc69ea2941edbaf60fd595c56",
        "title": "晞真馆",
        "author": "翁彦约",
        "content": "濯濯清溪九曲流，一天风露万山秋。\n凄清不似人间世，月槛云窗特地幽。",
        "dynasty": "宋",
        "collection_info": null
    }
]