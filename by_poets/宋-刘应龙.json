[
    {
        "uuid": "8fb47a3f57a625ef29f0261d628507af",
        "title": "游五云观",
        "author": "刘应龙",
        "content": "雨绝春风和，沉栖慕遐瞩。\n野火开丛荆，遥岑路径熟。\n极顶如掌平，羣峰四环矗。\n人言古观基，突兀此有屋。\n半岭汲饷劳，跻攀怨僮仆。\n一朝风霆怒，捲落置前麓。\n至今五云宫，宛在平原曲。\n年代远莫稽，儿童记樵牧。\n每闻风雨时，钟声隠岩谷。\n披寻杳无迹，灵境信非俗。\n苔花蚀碎瓦，字蹟不可读。\n居人传神奇，客子骇心目。\n振襟坐危盘，阆风想晞沐。\n转石落悬岩，砰雷震山腹。\n徘徊不能去，登览兴未足。\n一笑下田家，题诗寄游躅。",
        "dynasty": "宋",
        "collection_info": null
    }
]