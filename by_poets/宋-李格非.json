[
    {
        "uuid": "1bc2e6a393734c8930bf6dc539ee21fd",
        "title": "过临淄",
        "author": "李格非",
        "content": "击鼓吹竽七百年，临淄城阙尚依然。\n如今只有耕耘者，曾得当时九府钱。",
        "dynasty": "宋",
        "collection_info": null
    },
    {
        "uuid": "1c25395b72bb14f149c3b5943faae974",
        "title": "试院",
        "author": "李格非",
        "content": "斗暄成小疾，亦稍败吾勤。\n定是朱衣吏，乘时欲舞文。",
        "dynasty": "宋",
        "collection_info": null
    },
    {
        "uuid": "ce149895ed6208fddcdf9ce15528f335",
        "title": "初至象郡  其一",
        "author": "李格非",
        "content": "裨海环□□，□□□□国。\n世人持两足，遽欲穷畛域。\n心知禹分土，未尽舜所涉。\n吾迁桂岭外，仰亦见斗极。\n升高临大路，邮传数南北。\n山川来时经，草树略已识。\n枝床归梦长，乡堠行历历。",
        "dynasty": "宋",
        "collection_info": null
    },
    {
        "uuid": "004002b34f8c93f138b36a1ce4ebb5e7",
        "title": "初至象郡  其二",
        "author": "李格非",
        "content": "去日有近远，寒暑乃不同。\n手捉而喙饮，嗜慾南北通。\n是邦亦洙泗，人可牛与弓。\n良知尽虚市，妙质老耕农。\n彼时张曲江，此时余襄公。\n二子稍颖脱，一洗凡马空。\n斯文隔裔土，后生昧华风。\n闽中要常衮，剑外须文翁。",
        "dynasty": "宋",
        "collection_info": null
    },
    {
        "uuid": "1d748ff58a4eef3030947c494f8d3b6e",
        "title": "初至象郡  其三",
        "author": "李格非",
        "content": "秦扁不南游，医方略岚嶂。\n茅黄秋两淫，与疟盖同状。\n咒师乌能神，适市半扶杖。\n吾欲养黄婆，母壮子亦王。\n妙药只眼前，乞汝保无恙。",
        "dynasty": "宋",
        "collection_info": null
    },
    {
        "uuid": "97b7f1cbae72f71c31e2ed281d4e4ae9",
        "title": "初至象郡  其四",
        "author": "李格非",
        "content": "居近城南楼，步月时散策。\n小市早收灯，空山晚吹笛。\n儿呼翁可归，恐我意惨戚。\n从来坚道念，老去倦形役。\n天其卒相予，休以南荒谪。\n宴坐及此时，聊观鼻端白。",
        "dynasty": "宋",
        "collection_info": null
    },
    {
        "uuid": "aae1fbb3c0b5e7b21ce2fa1f469be60a",
        "title": "绝句  其一",
        "author": "李格非",
        "content": "步履江村雾雨寒，竹间门巷繫黄团。\n犹嫌骯脏惊鱼鸟，父老相呼拥道看。",
        "dynasty": "宋",
        "collection_info": null
    },
    {
        "uuid": "3ebba8b55c6dabc74c3a9a5427248b21",
        "title": "绝句  其二",
        "author": "李格非",
        "content": "八尺方床织白藤，含风漪裏睡瞢腾。\n若无万里还家梦，便是三湘退院僧。",
        "dynasty": "宋",
        "collection_info": null
    },
    {
        "uuid": "a78d61f97598d92af273105014ab6dfa",
        "title": "驾幸太学倡和",
        "author": "李格非",
        "content": "日月天回十二章，诏移清跸幸胶庠。\n六龙稳转桥门曲，多士横穿锦仗行。\n俎豆威仪瞻阙里，东西风教自周王。\n太平谁谓初无象，四海形容在一堂。",
        "dynasty": "宋",
        "collection_info": null
    },
    {
        "uuid": "82a704e6944f9bc49264996fa1b8852d",
        "title": "句  其一",
        "author": "李格非",
        "content": "邴吉勋劳犹未报，卫公精爽仅能归。",
        "dynasty": "宋",
        "collection_info": null
    },
    {
        "uuid": "d6274ea549624c79aa2e07cc0f234006",
        "title": "句  其二",
        "author": "李格非",
        "content": "鲁直今已矣，平生作小诗。",
        "dynasty": "宋",
        "collection_info": null
    }
]