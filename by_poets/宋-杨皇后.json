[
    {
        "uuid": "a50ab779e0fa80caefeb85b63775b71c",
        "title": "宫词  其一",
        "author": "杨皇后",
        "content": "瑞日曈眬散晓红，干元万国佩丁东。\n紫宸北使班纔退，百辟同趋德寿宫。",
        "dynasty": "宋",
        "collection_info": null
    },
    {
        "uuid": "7be0a98c58fce07e598c08fc9d76ed75",
        "title": "宫词  其二",
        "author": "杨皇后",
        "content": "元宵时雨赏宫梅，恭请光尧寿圣来。\n醉裏君王扶上辇，銮舆半仗点灯回。",
        "dynasty": "宋",
        "collection_info": null
    },
    {
        "uuid": "0dfbbe8086d85c4580512641e7eed4e2",
        "title": "宫词  其三",
        "author": "杨皇后",
        "content": "柳枝挟雨握新绿，桃蕊含风破小红。\n天上春光偏得早，嵯峩宫殿五云中。",
        "dynasty": "宋",
        "collection_info": null
    },
    {
        "uuid": "3906acd798a2986477b855b2704ea7d0",
        "title": "宫词  其四",
        "author": "杨皇后",
        "content": "春风淡淡水淙淙，携伴寻芳过小杠。\n恼杀野塘閒送目，鸳鸯无数各双双。",
        "dynasty": "宋",
        "collection_info": null
    },
    {
        "uuid": "926813c897eb9872949e720017759b99",
        "title": "宫词  其五",
        "author": "杨皇后",
        "content": "溶溶太液碧波翻，云外楼台日月闲。\n春到汉宫三十六，为分和气到人间。",
        "dynasty": "宋",
        "collection_info": null
    },
    {
        "uuid": "c3e38cf829a5517ecb1c7371191acd88",
        "title": "宫词  其六",
        "author": "杨皇后",
        "content": "晓窗生白已鶑啼，啼在宫花第几枝。\n烟断兽炉香未绝，曲房朱户梦回时。",
        "dynasty": "宋",
        "collection_info": null
    },
    {
        "uuid": "25b4e7bd88be7689b9ef990360770a68",
        "title": "宫词  其七",
        "author": "杨皇后",
        "content": "剪剪轻风二月天，柳丝飘扬倍堪怜。\n静凭雕槛浑无事，细数穿花燕影偏。",
        "dynasty": "宋",
        "collection_info": null
    },
    {
        "uuid": "4f7e67ce921f6b1dbb0113e1d6681f14",
        "title": "宫词  其八",
        "author": "杨皇后",
        "content": "一帘小雨怯春寒，禁御深沉白昼闲。\n满地落花红不扫，黄鹂枝上语绵蛮。",
        "dynasty": "宋",
        "collection_info": null
    },
    {
        "uuid": "9f5a4132bab1028c7748767adf46fff0",
        "title": "宫词  其九",
        "author": "杨皇后",
        "content": "上林花木正芳菲，内裏争传御制词。\n春赋新翻入宫调，美人羣唱捧瑶巵。",
        "dynasty": "宋",
        "collection_info": null
    },
    {
        "uuid": "fa0e87f321f1cb0ebfbd2c025af38643",
        "title": "宫词  其一○",
        "author": "杨皇后",
        "content": "海棠花裏奏琵琶，沉碧池边醉九霞。\n禁御融融春日静，五云深护帝王家。",
        "dynasty": "宋",
        "collection_info": null
    },
    {
        "uuid": "7d88863c465b20401128814451cfc955",
        "title": "宫词  其一一",
        "author": "杨皇后",
        "content": "后院深沉景物幽，奇花名竹弄春柔。\n翠华经岁无游幸，多少亭台废不修。",
        "dynasty": "宋",
        "collection_info": null
    },
    {
        "uuid": "8687958d4c44be0339ea2d34a7d3b185",
        "title": "宫词  其一二",
        "author": "杨皇后",
        "content": "天申圣节礼非常，躬率羣臣上寿觞。\n天子捧盘仍再拜，侍中宣达近龙床。",
        "dynasty": "宋",
        "collection_info": null
    },
    {
        "uuid": "8c0ee15b4ef25e8ac232caf19cc28d9e",
        "title": "宫词  其一三",
        "author": "杨皇后",
        "content": "水殿鈎帘四面风，荷花簇锦照人红。\n吾皇一曲熏絃罢，万俗泠泠解愠中。",
        "dynasty": "宋",
        "collection_info": null
    },
    {
        "uuid": "f24fd3370a2a862294849755797fca55",
        "title": "宫词  其一四",
        "author": "杨皇后",
        "content": "绕堤翠柳忘忧草，夹岸红葵安石榴。\n御水一沟清彻底，晚凉时泛小龙舟。",
        "dynasty": "宋",
        "collection_info": null
    },
    {
        "uuid": "b2c9fef6103a3292bdc6b0af4f87c76e",
        "title": "宫词  其一五",
        "author": "杨皇后",
        "content": "熏风宫殿日长时，静运天机一局棋。\n国手人人饶处着，须知圣算出新奇。",
        "dynasty": "宋",
        "collection_info": null
    },
    {
        "uuid": "dd65374c373809d2684730f6c4624587",
        "title": "宫词  其一六",
        "author": "杨皇后",
        "content": "宫殿鈎帘看水晶，时当三伏炽炎蒸。\n翰林学士知谁直，今日传宣与赐冰。",
        "dynasty": "宋",
        "collection_info": null
    },
    {
        "uuid": "872a0457de309fbe13d8d876d2861b4b",
        "title": "宫词  其一七",
        "author": "杨皇后",
        "content": "云影低涵柏子池，秋声轻度万年枝。\n要知玉宇凉多少，正在观书乙夜时。",
        "dynasty": "宋",
        "collection_info": null
    },
    {
        "uuid": "4402ae339f4608305b12c202426698ab",
        "title": "宫词  其一八",
        "author": "杨皇后",
        "content": "琐窗宫漏滴铜壶，午梦惊回落井梧。\n风递乐声来玉宇，日移花影上金铺。",
        "dynasty": "宋",
        "collection_info": null
    },
    {
        "uuid": "9aa4a33604a96a7e0e2d52e7cd6f3828",
        "title": "宫词  其一九",
        "author": "杨皇后",
        "content": "银烛瑶觥竞上元，□□午月正当轩。\n棚头忽唤歌新曲，宛转余音出紫垣。",
        "dynasty": "宋",
        "collection_info": null
    },
    {
        "uuid": "37524a550cda9b355475514610a139fa",
        "title": "宫词  其二○",
        "author": "杨皇后",
        "content": "迎春燕子尾纤纤，拂柳穿花掠翠檐。\n闻道蕊官三十六，美人争为捲珠帘。",
        "dynasty": "宋",
        "collection_info": null
    },
    {
        "uuid": "d88b39f40e0204ff8fce092ccdbf4746",
        "title": "宫词  其二一",
        "author": "杨皇后",
        "content": "落絮蒙蒙立夏天，楼前槐树影初圆。\n传闻紫殿深深处，别有熏风入舜絃。",
        "dynasty": "宋",
        "collection_info": null
    },
    {
        "uuid": "2f309209e7f8f3b6157e35abe5c98eaa",
        "title": "宫词  其二二",
        "author": "杨皇后",
        "content": "紫禁仙舆诘旦来，旌旗遥倚望春台。\n不知庭霰今朝下，疑是林花昨夜开。",
        "dynasty": "宋",
        "collection_info": null
    },
    {
        "uuid": "e22d5ee861912be6efd7b8a148ca4a2a",
        "title": "宫词  其二三",
        "author": "杨皇后",
        "content": "凉生水殿乐声游，钓得金鳞上御鈎。\n圣德至仁元不杀，指挥皆放小池头。",
        "dynasty": "宋",
        "collection_info": null
    },
    {
        "uuid": "8005f5928424b45c22919eb1efd9abcf",
        "title": "宫词  其二四",
        "author": "杨皇后",
        "content": "凉秋结束斗炎新，宣入毬场尚未明。\n一朵红云黄盖底，千官下马起居声。",
        "dynasty": "宋",
        "collection_info": null
    },
    {
        "uuid": "272f29a50d91fa4ace4c3f843f102686",
        "title": "宫词  其二五",
        "author": "杨皇后",
        "content": "秋高风动角弓鸣，臂徤常嫌斗力轻。\n玉陛纔传看御箭，中心双中谢恩声。",
        "dynasty": "宋",
        "collection_info": null
    },
    {
        "uuid": "72f6d34061e8517d81cb7c9d0d7e65a9",
        "title": "宫词  其二六",
        "author": "杨皇后",
        "content": "思贤梦寝过商宗，右武崇儒帝道隆。\n总览权纲求治理，羣臣臧否疏屏风。",
        "dynasty": "宋",
        "collection_info": null
    },
    {
        "uuid": "3ffd11807ea9438dc16fd048599d082c",
        "title": "宫词  其二七",
        "author": "杨皇后",
        "content": "用人论理见宸衷，赏罚刑威合至公。\n天下监司二千石，姓名都在御屏中。",
        "dynasty": "宋",
        "collection_info": null
    },
    {
        "uuid": "0766364a29484efece4d17bf67d30e1b",
        "title": "宫词  其二八",
        "author": "杨皇后",
        "content": "家传笔法学光尧，圣草真行说两朝。\n天纵自然成一体，谩夸虎步与龙跳。",
        "dynasty": "宋",
        "collection_info": null
    },
    {
        "uuid": "7e36ffd8d9831c71f9a9de81c8c50602",
        "title": "宫词  其二九",
        "author": "杨皇后",
        "content": "泛索坤宁日一羊，自从正位控辞章。\n好生躬俭超千古，风化宫嫔只淡粧。",
        "dynasty": "宋",
        "collection_info": null
    },
    {
        "uuid": "fa10b2a948a19445df60bee156b6c756",
        "title": "宫词  其三○",
        "author": "杨皇后",
        "content": "兰径香销玉辇踪，梨花不肯负春风。\n绿窗深锁无人见，自碾朱砂养守宫。",
        "dynasty": "宋",
        "collection_info": null
    },
    {
        "uuid": "fb535a523fce179538c901e44064dad4",
        "title": "宫词  其三一",
        "author": "杨皇后",
        "content": "缺月流光入绮疏，金壶传箭梦回初。\n秦台綵凤无消息，桂影空闲十二除。",
        "dynasty": "宋",
        "collection_info": null
    },
    {
        "uuid": "b95cbd35de23e9264449ad5c5e9bb01d",
        "title": "宫词  其三二",
        "author": "杨皇后",
        "content": "辇路青苔雨后深，铜鱼双钥昼沉沉。\n词臣还有相如在，不得当时买赋金。",
        "dynasty": "宋",
        "collection_info": null
    },
    {
        "uuid": "3a74e126cce85cb5a3a97ecc1ae61cdc",
        "title": "宫词  其三三",
        "author": "杨皇后",
        "content": "击鞠由来岂作嬉，不忘鞍马是神机。\n牵缰绝尾施新巧，背打星毬一点飞。",
        "dynasty": "宋",
        "collection_info": null
    },
    {
        "uuid": "e3b6a348765aac712397829ce7c0b7e7",
        "title": "宫词  其三四",
        "author": "杨皇后",
        "content": "黄鸟惊眠曙色开，慵梳鬟髻意徘徊。\n君王早御延英殿，频唤宫人上直来。",
        "dynasty": "宋",
        "collection_info": null
    },
    {
        "uuid": "056bcfb388a542eab852f8281a59be20",
        "title": "宫词  其三五",
        "author": "杨皇后",
        "content": "宫槐映日翠阴浓，薄暑应难到九重。\n节近赐衣争试巧，彩丝新样起盘龙。",
        "dynasty": "宋",
        "collection_info": null
    },
    {
        "uuid": "8bdec89b393d62272a10e4de4671e394",
        "title": "宫词  其三六",
        "author": "杨皇后",
        "content": "角黍冰盘饾饤装，酒阑昌歜泛瑶觞。\n近臣夸赐金书扇，御侍争传佩带香。",
        "dynasty": "宋",
        "collection_info": null
    },
    {
        "uuid": "2a676cd3fb4baa78e7b635dd23c2cae5",
        "title": "宫词  其三七",
        "author": "杨皇后",
        "content": "忽地君王喜气浓，秋千高挂百花丛。\n阿谁能逞翻飞态，便得称雄女队中。",
        "dynasty": "宋",
        "collection_info": null
    },
    {
        "uuid": "e7b43f2b607d42802d0ee5ebd2326f4e",
        "title": "宫词  其三八",
        "author": "杨皇后",
        "content": "新翻歌谱甚能奇，宣索蕊官入管吹。\n按拍未谐争共笑，含羞无语自凝思。",
        "dynasty": "宋",
        "collection_info": null
    },
    {
        "uuid": "38c2f6da4558b53985044bfe369a000e",
        "title": "宫词  其三九",
        "author": "杨皇后",
        "content": "一朵榴花插鬓鸦，君王长得笑时夸。\n内家衫子新番出，浅色新裁艾虎纱。",
        "dynasty": "宋",
        "collection_info": null
    },
    {
        "uuid": "d1813e5cb63ceff683df3a9c83f7d968",
        "title": "宫词  其四○",
        "author": "杨皇后",
        "content": "夭桃穉柳恣春妍，镇日呼羣嬉水边。\n忽地上棚宣进入，祗承未惯怕争前。",
        "dynasty": "宋",
        "collection_info": null
    },
    {
        "uuid": "bb35f0fa01bdb3b2acd0ddfd0b2f6bc9",
        "title": "宫词  其四一",
        "author": "杨皇后",
        "content": "帘幙深深四面垂，清和天气漏声迟。\n宫中阁裏催缫茧，要趁亲蚕作五丝。",
        "dynasty": "宋",
        "collection_info": null
    },
    {
        "uuid": "8f2521db644ac67aeeb5627942c32549",
        "title": "宫词  其四二",
        "author": "杨皇后",
        "content": "岁岁蚕忙麦熟时，密令中使视郊圻。\n归来奏罢天颜悦，喜阜吾民鼓玉徽。",
        "dynasty": "宋",
        "collection_info": null
    },
    {
        "uuid": "afd2d868843802df3e2cbaf9539758d6",
        "title": "宫词  其四三",
        "author": "杨皇后",
        "content": "内园昨夜报花开，中外喧传玉辇来。\n遥望红粧撩乱处，人人争献万年杯。",
        "dynasty": "宋",
        "collection_info": null
    },
    {
        "uuid": "780f55a36e0f6ae06810c42a06b8316e",
        "title": "宫词  其四四",
        "author": "杨皇后",
        "content": "阿姊携侬近紫薇，蕊官承宠斗芳菲。\n绣帏独自裁新锦，怕见花间双蝶飞。",
        "dynasty": "宋",
        "collection_info": null
    },
    {
        "uuid": "05e360f9200c0670cbbd682d5050f4d7",
        "title": "宫词  其四五",
        "author": "杨皇后",
        "content": "好花开遍玉栏桿，挈伴拖桡浅水滩。\n但笑红霞映池面，不知娇面早先丹。",
        "dynasty": "宋",
        "collection_info": null
    },
    {
        "uuid": "f6dfc88ed233d4a2aefa93271aa5d36c",
        "title": "宫词  其四六",
        "author": "杨皇后",
        "content": "小小宫娥近水居，雕楣绣额映清渠。\n忽然携伴凭低槛，好是双莲出水初。",
        "dynasty": "宋",
        "collection_info": null
    },
    {
        "uuid": "ac7d59610d7ba27eb0ccd15ce58da7da",
        "title": "宫词  其四七",
        "author": "杨皇后",
        "content": "日日寻春不见春，弓鞋踏破小除芸。\n棚头宣入红粧队，春在金樽已十分。",
        "dynasty": "宋",
        "collection_info": null
    },
    {
        "uuid": "20affde8eab7003b731c9ab7f9562934",
        "title": "宫词  其四八",
        "author": "杨皇后",
        "content": "海棠移向小窗栽，高迭盆山合復开。\n将见红葩斗新艷，君王应为探花来。",
        "dynasty": "宋",
        "collection_info": null
    },
    {
        "uuid": "322ecbe296789d0fd5e4aa828d43bf83",
        "title": "宫词  其四九",
        "author": "杨皇后",
        "content": "遥夜焚香礼□□，桂花丛裏展文茵。\n长空月浸星河影，鹦鹉惊寒频唤人。",
        "dynasty": "宋",
        "collection_info": null
    },
    {
        "uuid": "52b48c08eba5cacf7822c3068aad9557",
        "title": "宫词  其五○",
        "author": "杨皇后",
        "content": "小样龙盘集翠毬，金羁缓控五花骝。\n绣旗高处钧天奏，御棒先过第一筹。",
        "dynasty": "宋",
        "collection_info": null
    },
    {
        "uuid": "dbe13eede1bf6271234c5a6d65cb861b",
        "title": "题朱锐雪景册",
        "author": "杨皇后",
        "content": "雪吹醉面不知寒，信脚千山与万山。\n天甃琼阶三十里，更飞柳絮与君看。",
        "dynasty": "宋",
        "collection_info": null
    },
    {
        "uuid": "8766feac308dc98834c4acb0b6f286a6",
        "title": "题菊花册",
        "author": "杨皇后",
        "content": "莫惜朝来准酒钱，渊明身即是花仙。\n重阳满满杯中泛，一缕黄金是一年。",
        "dynasty": "宋",
        "collection_info": null
    },
    {
        "uuid": "b3496cb66538e70bc51175155bbc255f",
        "title": "句  其一",
        "author": "杨皇后",
        "content": "寄语重门休上钥，夜潮留向月中看。",
        "dynasty": "宋",
        "collection_info": null
    },
    {
        "uuid": "dcb0688d96146c284d5cf72a07d6975c",
        "title": "句  其二",
        "author": "杨皇后",
        "content": "线捻依依绿，金垂袅袅黄。",
        "dynasty": "宋",
        "collection_info": null
    }
]