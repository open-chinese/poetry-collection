[
    {
        "uuid": "f60be790389d816370de2320d8ed51c7",
        "title": "捲烟阁",
        "author": "释显万",
        "content": "僧屋数椽巢木末，风烟日与翠俱浮。\n自无俗物败人意，况有春江拍岸流。\n艇子得鱼归别浦，凫雏傍母睡芳洲。\n夜晴兔月摩云角，翻作广寒宫殿秋。",
        "dynasty": "宋",
        "collection_info": null
    },
    {
        "uuid": "5b977bb970a74f5e45225cb5500eda9f",
        "title": "送炭与湘山西堂惠然师",
        "author": "释显万",
        "content": "纷纷向火乞儿多，独有君如择乳鹅。\n万煅炉中寻粲可，一堆灰裏拔阴何。\n雪欺败屋闲犀柄，草卧空庭任雀罗。\n亟送乌薪相暖热，恐随春梦入南柯。",
        "dynasty": "宋",
        "collection_info": null
    },
    {
        "uuid": "d8edd9b3012c0a91ea7617ea62e0b125",
        "title": "别鹤操",
        "author": "释显万",
        "content": "三山邈何许，烟雾如海深。\n两鹤翅相接，意欲栖瑶林。\n惊风起中路，沙尘扬夕阴。\n哀鸣失俦侣，俯啄何苦心。",
        "dynasty": "宋",
        "collection_info": null
    },
    {
        "uuid": "3c5c3d3583d31ce06e4e2dd6b405bcdc",
        "title": "晓发山店",
        "author": "释显万",
        "content": "蓐食小人家，寒灯碎落花。\n鸡鸣窗半晓，路暗月西斜。\n世故欺怀抱，风霜迫岁华。\n剧怜诗思苦，悽恻向长沙。",
        "dynasty": "宋",
        "collection_info": null
    },
    {
        "uuid": "f73d9cae3cb6d6b43ce9ab73430a1319",
        "title": "次乔口",
        "author": "释显万",
        "content": "乔口知名久，烟沈水国寒。\n受风帆腹饱，歇雨橹脐干。\n五渚源流异，长沙气象宽。\n山川济吾胜，待月倚墙竿。",
        "dynasty": "宋",
        "collection_info": null
    },
    {
        "uuid": "ba0ef1ba3322393b5fe081b147958c90",
        "title": "明溪",
        "author": "释显万",
        "content": "夏木藏崖坞，晴沙抱柳溪。\n茅茨村远近，陇亩路东西。\n野老连樯语，山禽隔竹啼。\n此中风物美，吾欲卜幽栖。",
        "dynasty": "宋",
        "collection_info": null
    },
    {
        "uuid": "783a256410c6f138a01ab24480257576",
        "title": "元日不出",
        "author": "释显万",
        "content": "坐意湘西野客家，诗筒茶竈旧生涯。\n痴云阁雨山腰重，老树衝波岸脚斜。\n避缴冲芦怜雁阵，采花酿蜜厌蜂衙。\n故溪幸可浮茅屋，归听崖翁响钓车。",
        "dynasty": "宋",
        "collection_info": null
    },
    {
        "uuid": "946794a11204d583d6b86bce33c2b9a3",
        "title": "谩兴",
        "author": "释显万",
        "content": "雨沈飞絮绿阴寒，梅子枝头点点酸。\n心事向来吟不尽，梨花院落一春残。",
        "dynasty": "宋",
        "collection_info": null
    },
    {
        "uuid": "70c4cb43d098e8fbc78bdc9fc1a27cf4",
        "title": "春日",
        "author": "释显万",
        "content": "窗外晴山竹半遮，竹根流水细鸣沙。\n小园寂寞春无赖，蝴蝶飞来遶菜花。",
        "dynasty": "宋",
        "collection_info": null
    },
    {
        "uuid": "3a289f4a2f03c4b796cec7f8c0c0d175",
        "title": "庵中自题",
        "author": "释显万",
        "content": "万松岭上一间屋，老僧半间云半间。\n三更云去作行雨，回头方羡老僧闲。",
        "dynasty": "宋",
        "collection_info": null
    },
    {
        "uuid": "0732bb5c377d60a98379bf2fd761ebbd",
        "title": "义帝陵",
        "author": "释显万",
        "content": "祖龙智昏日月蚀，南公力欲麒麟鬬。\n楚虽三户必亡秦，盛德宜然有其后。\n鲁公违约火咸阳，咄嗟击出群雄右。\n豆分瓜剖听指颐，忍使黥徒贼孤幼。\n籍也狐埋狐搰之，项伯宁不为家寇。\n真人如龙翔霸上，缟袒长风起襟袖。\n终据皇图岂力为，雅张赤帜皆天授。\n可怜郴北东上坟，恨碧凄红春不茂。",
        "dynasty": "宋",
        "collection_info": null
    },
    {
        "uuid": "6a44d40e4f8f912ad9fc056d6700d166",
        "title": "苏仙宅",
        "author": "释显万",
        "content": "苏君善养志，以孝格神明。\n一朝蜕尘鞅，通籍赤霞城。\n相看疑梦寐，去若鹅毛轻。\n玉笙堕哀响，烟髦错霓旌。\n丹井愈沈屙，橘叶通仙灵。\n至今华屋底，想像双眉青。\n云装挹飞袖，蕊佩敲风鸣。\n兹事既茫邈，无阶接蓬瀛。\n掬月漱吟齿，餐霞寿颓龄。\n藴真思远託，何从保长生。\n汉武梓棺朽，秦皇鲍鱼腥。\n空山鹤未归，花发春冥冥。",
        "dynasty": "宋",
        "collection_info": null
    },
    {
        "uuid": "094c9b1cd807f4eb36396366f8b42105",
        "title": "郴阳道中二首  其一",
        "author": "释显万",
        "content": "草荒驿路欲迷人，未见梅花信息真。\n意着旧家烟雨外，犯寒斜放竹篱春。",
        "dynasty": "宋",
        "collection_info": null
    },
    {
        "uuid": "cfec4f8d5ec274c5ae949e18de0612dd",
        "title": "郴阳道中二首  其二",
        "author": "释显万",
        "content": "晓村寒水碧悠悠，雨歇浮云漫不收。\n且缓晨炊三十里，不妨亭午到郴州。",
        "dynasty": "宋",
        "collection_info": null
    },
    {
        "uuid": "a4706b3a45a872163d020b54f4fad630",
        "title": "句  其一",
        "author": "释显万",
        "content": "雨叶工惊梦，春心巧卷愁。",
        "dynasty": "宋",
        "collection_info": null
    },
    {
        "uuid": "c0879f86410795f5840484f722b7f8d8",
        "title": "句  其二",
        "author": "释显万",
        "content": "探枝春色墙头朵，阑入风光竹外梢。",
        "dynasty": "宋",
        "collection_info": null
    },
    {
        "uuid": "6f2bd8c83f34e9540d7bce30c5759721",
        "title": "句  其三",
        "author": "释显万",
        "content": "河横星斗三更后，月过梧桐一丈高。",
        "dynasty": "宋",
        "collection_info": null
    }
]