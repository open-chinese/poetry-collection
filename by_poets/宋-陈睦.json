[
    {
        "uuid": "a13aa6866013c4037f914b2b1d492d5a",
        "title": "沁园春 小雪初晴",
        "author": "陈睦",
        "content": "小雪初晴，画舫明月，强饮未眠。\n念翠鬟双耸，舞衣半卷，琵琶催拍，促管危弦。\n密意虽具，欢期难偶，遣我离情愁绪牵。\n追思处，奈溪桥道窄，无计留连。\n天天。\n莫是前缘。\n自别后、深诚谁为传。\n想玉篦偷付，珠囊暗解，两心长在，须合金钿。\n浅淡精神，温柔情性，记我疏狂应痛怜。\n空肠断，奈衾寒漏永，终夜如年。",
        "dynasty": "宋",
        "collection_info": null
    },
    {
        "uuid": "a1de9d1805cceedf80cab865a9d468c8",
        "title": "清平乐 鬓云斜坠",
        "author": "陈睦",
        "content": "鬓云斜坠。\n莲步弯弯细。\n笑脸双蛾生多媚。\n百步兰麝香喷。\n从前万种愁烦。\n枕边未可明言。\n好是蓝桥再渡，玉篦还胜金钿。",
        "dynasty": "宋",
        "collection_info": null
    },
    {
        "uuid": "0164d05de774ab42797662b6b6d1c608",
        "title": "送程给事知越州",
        "author": "陈睦",
        "content": "孔戣佳政在番禺，严助终年厌直庐。\n欲解尘缨临曲水，忽惊计吏拜高车。\n行归天上参鹓侣，暂向江边驻隼旟。\n正想题诗凭郡阁，秋波绿浄落芙蕖。",
        "dynasty": "宋",
        "collection_info": null
    },
    {
        "uuid": "2f6f0ce5690cf363963bd7a5a25fa0b2",
        "title": "题东老庵",
        "author": "陈睦",
        "content": "忆昔曾来访隠沦，潇然云水隔凡尘。\n画船祇载溪中月，白酒长添座上春。\n昼掩山扉无俗客，夜吟石鼎有高人。\n飘飘洒落青衫子，共话平生泪满巾。",
        "dynasty": "宋",
        "collection_info": null
    }
]