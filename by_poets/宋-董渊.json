[
    {
        "title": "碁山院",
        "author": "董渊",
        "content": "风际有云多世态，海中无底是人心。\n可堪更问碁山话，一局闲争古到今。",
        "dynasty": "宋",
        "collection_info": null
    },
    {
        "title": "瑞峯院",
        "author": "董渊",
        "content": "石屏树幄白云端，溪路生苔树石间。\n闲访禅家问尘世，总言尘事不相干。",
        "dynasty": "宋",
        "collection_info": null
    },
    {
        "title": "灵峯院龙龛山和蔡君谟",
        "author": "董渊",
        "content": "礧硌弥沙界，谽谺古洞天。\n门邻金布地，桥枕玉鸣泉。\n庭鹤归迷主，龛龙去失年。\n扫云嫌俗驾，题壁诧诗仙。\n胜景无今古，居人有后先。\n不知游者驭，谁见海为田。",
        "dynasty": "宋",
        "collection_info": null
    },
    {
        "title": "太常山",
        "author": "董渊",
        "content": "势凌筹谷接苍苍，十二交龙绣作裳。\n虎豹关中千树色，凤凰池上万花香。\n白云路隔青云暮，金涧泉通玉涧凉。\n圣代君臣忻际会，安知盘石镇无疆。",
        "dynasty": "宋",
        "collection_info": null
    }
]