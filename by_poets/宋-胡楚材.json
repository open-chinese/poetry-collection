[
    {
        "uuid": "9e8d6c257bf4e7c4c0e6e5a651b64676",
        "title": "默山小潭",
        "author": "胡楚材",
        "content": "分落银河一派清，源深流远旱常盈。\n蛟龙潜处鱼虾少，日月中时表裏明。\n插岸好山青泼黛，倚波丑石势奔鲸。\n幽奇信是神仙窟，上有浮云散又生。",
        "dynasty": "宋",
        "collection_info": null
    },
    {
        "uuid": "b5f40f2dfc6fac5fd646ba5b3c84b598",
        "title": "青山怀古",
        "author": "胡楚材",
        "content": "樵猎识冠裳，何言志四方。\n离秦风日冷，过楚薜萝长。\n梦野违征诏，时衰枉荐章。\n故山隈且僻，应种秫为粮。",
        "dynasty": "宋",
        "collection_info": null
    },
    {
        "uuid": "182bd1539e9c79d1f885b3f3a340f35e",
        "title": "白艾溪",
        "author": "胡楚材",
        "content": "澎湃白艾溪，源恐从天落。\n滩石剑戟列，喷怒波势恶。\n篙工手眼亲，飞舫过如箨。\n达阻有长桥，轻虹□寥廓。\n参天树列幢，夹岸如山削。\n中有钓鱼郎，扁舟□寂寞。\n俗眼急势利，问此何足乐。\n不钓沧海鰲，须脍潮州鳄。\n胡为持一竿，默在艾溪脚。\n我且笑不答，自歌还自酌。\n日暮鼓枻归，风埃满城郭。",
        "dynasty": "宋",
        "collection_info": null
    },
    {
        "uuid": "640ccd2c0e9def3cc6e08e52a8cd8e7f",
        "title": "仙池岩",
        "author": "胡楚材",
        "content": "崚嶒插天山，仙池在绝顶。\n无源水自溢，泓澄照天镜。\n鱼依藻荇深，龙藏密穴静。\n天意欲为雨，烟雾如炉甑。\n至今山下田，势不忧旱横。\n划然霁景开，仰看飞泉迸。\n一道翠微间，长剑倚天凈。\n群山列画屏，高下相辉映。\n安得丹青手，写此绝胜境。\n挂我草堂中，吟望免延颈。\n不负山水心，永谢利名阱。",
        "dynasty": "宋",
        "collection_info": null
    },
    {
        "uuid": "0f924c25b73bc19a1d898cf1b208203e",
        "title": "忆彭头山",
        "author": "胡楚材",
        "content": "久客倦行役，故山安在哉。\n松竹读书室，水石钓鱼台。\n明月照归梦，西风吹酒杯。\n亭亭篱下菊，寂寞为谁开。",
        "dynasty": "宋",
        "collection_info": null
    }
]