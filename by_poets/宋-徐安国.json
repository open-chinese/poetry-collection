[
    {
        "uuid": "f41b72a180a6c53842c76663bf46f579",
        "title": "蓦山溪 青梅骨瘦",
        "author": "徐安国",
        "content": "青梅骨瘦，已有生春意。\n椒萼露微花，便觉香魂旖旎。\n惜花公子，可是赋情深，携瘦竹，绕疏篱，终日成孤倚。\n赏心乐事，又也何曾废。\n烟露湿铅华，误啼妆、三年客里。\n江南芳信，政自不愆期，吴山远，越山长，梦寐添憔悴。",
        "dynasty": "宋",
        "collection_info": null
    },
    {
        "uuid": "349d90016e82400e6a9d68add8e83239",
        "title": "鹧鸪天 翠幕围香夜正迟",
        "author": "徐安国",
        "content": "翠幕围香夜正迟。\n红麟生焰烛交辉。\n纤腰趁拍轻于柳，娇面添妆韵似梅。\n凝远恨，惜芳期。\n十年幽梦彩云飞。\n多情不管霜髯满，犹欲杯翻似旧时。",
        "dynasty": "宋",
        "collection_info": null
    },
    {
        "uuid": "828210ed1db21d3379258dcf93041821",
        "title": "满江红 挥手华堂",
        "author": "徐安国",
        "content": "挥手华堂，重整顿、选花场屋。\n撩鼻观、飞浮杂沓，异香芬馥。\n金缕尚馀闲态度，冰姿早作新妆束。\n恨尊前、缺典费思量，无松竹。\n蜂蝶恨，何时足。\n桃李怨，成粗俗。\n为情深、拼了一生愁独。\n菊信谩劳频探问，兰心未许相随逐。\n想从今、无暇斸蔷薇，锄罂粟。",
        "dynasty": "宋",
        "collection_info": null
    },
    {
        "uuid": "4f3c21f1ba25865a930b762f1c16dd69",
        "title": "满江红 争献交酬",
        "author": "徐安国",
        "content": "争献交酬，消受取、真山真水。\n供不尽、杯螺浮碧，髻鬟拥翠。\n莫便等闲嗟去国，固因特地经仙里。\n奉周旋、惟有老先生，门堪倚。\n追往驾，烟宵里。\n终旧学，今无计。\n叹白头犹记，壮年标致。\n一乐堂深文益着，风雩亭在词难继。\n问有谁、熟识晦庵心，南轩意。",
        "dynasty": "宋",
        "collection_info": null
    },
    {
        "uuid": "4ee0868035d5d10ceb25ef6280379090",
        "title": "哀吕东莱  其一",
        "author": "徐安国",
        "content": "师友曾亡几，南轩足旧闻。\n严陵忻请益，荆渚黯临分。\n恸哭情方切，招魂志愈勤。\n幡然均地下，应与共修文。",
        "dynasty": "宋",
        "collection_info": null
    },
    {
        "uuid": "8cd0a3ae6c965addd77aeb3dde57cb17",
        "title": "哀吕东莱  其二",
        "author": "徐安国",
        "content": "感涕门阑旧，由来岂苟然。\n茶山参活法，婺女拾残编。\n记录书犹在，忘言意已传。\n续灯身后事，先是有同年。",
        "dynasty": "宋",
        "collection_info": null
    },
    {
        "uuid": "5e1a7ab9991ed0155ff9eeeea212a1c5",
        "title": "题洪氏浴室院",
        "author": "徐安国",
        "content": "斗横宴坐一蒲团，丈室寥寥梦境寒。\n夜炷波涵烟易冷，秋檐冰浸露先漙。\n潭中寂境心灰见，镜裏虚形面壁观。\n俛仰清光无尽藏，细分沙界万尘宽。",
        "dynasty": "宋",
        "collection_info": null
    },
    {
        "uuid": "30a86c4edc98a9e315421620effb0927",
        "title": "登古钵岭谒慈感祠下",
        "author": "徐安国",
        "content": "郡岭中推古钵尊，山川罗列掌中存。\n亭台突兀圣婆庙，邱垤逶迤山子村。",
        "dynasty": "宋",
        "collection_info": null
    },
    {
        "uuid": "4f05e3e08e862786ab0af27e703bc454",
        "title": "宝华山",
        "author": "徐安国",
        "content": "秀出城南号宝华，翠微深处衲僧家。\n百年台殿归煨烬，一径苍苔落晚花。",
        "dynasty": "宋",
        "collection_info": null
    },
    {
        "uuid": "0ceb8bdffe81459f539408eb9f26fc77",
        "title": "横州龙池",
        "author": "徐安国",
        "content": "为谷为陵事已非，灵源汇泽发光辉。\n有时风雨连村暗，夜半龙游古钵归。",
        "dynasty": "宋",
        "collection_info": null
    },
    {
        "uuid": "2314db4559b3fe5848f4250e16ff0c74",
        "title": "横浦",
        "author": "徐安国",
        "content": "暑风披拂瘴烟收，独倚危楼豁远眸。\n万迭山围城堞古，一湾江抱海槎浮。",
        "dynasty": "宋",
        "collection_info": null
    },
    {
        "uuid": "4d13712208e68a81c6c64c5280be920c",
        "title": "妙庭观  其一",
        "author": "徐安国",
        "content": "玉笙声绝瑶池杳，桂殿风生几度寒。\n空使时人慕鸡犬，扫除槃鼎舐遗丹。",
        "dynasty": "宋",
        "collection_info": null
    },
    {
        "uuid": "a94b918ab551f7b910b92ac01aab9bfd",
        "title": "妙庭观  其二",
        "author": "徐安国",
        "content": "云軿不许折铛追，太白遗诗人亦疑。\n千载何人为湔拂，谢家春草又生池。",
        "dynasty": "宋",
        "collection_info": null
    },
    {
        "uuid": "e7b9edd2229b012dfccacc138d394f99",
        "title": "妙庭观  其三",
        "author": "徐安国",
        "content": "槐覆星坛惟旧迹，土埋丹鼎不知时。\n刻舟何处长生路，回音海山空赋诗。",
        "dynasty": "宋",
        "collection_info": null
    },
    {
        "uuid": "fef03fd7c52337e8d0f1dabf7c90a933",
        "title": "大涤洞",
        "author": "徐安国",
        "content": "大涤山藏碧玉函，神龙护穴虎驯岩。\n华阳邃道通仙处，始见元同骨不凡。",
        "dynasty": "宋",
        "collection_info": null
    },
    {
        "uuid": "983726c1fe995fb904362b39748e87c2",
        "title": "石床",
        "author": "徐安国",
        "content": "枯藤老大似虬悬，一榻留云对洞门。\n无復高人眠醉石，空留芳草引王孙。",
        "dynasty": "宋",
        "collection_info": null
    },
    {
        "uuid": "b393a61666dff04dcb604863cae22e47",
        "title": "登舟",
        "author": "徐安国",
        "content": "廛市尘埃苦没头，霜晴清兴动林丘。\n买舟迤逦穷观览，载酒从容作拍浮。\n山远眼随飞鸟入，溪清身与戏鱼游。\n遥观九曲山如锁，说与篙人缓放舟。",
        "dynasty": "宋",
        "collection_info": null
    },
    {
        "uuid": "b96e1314df25b77055c97c5965a10bcb",
        "title": "道院",
        "author": "徐安国",
        "content": "斋余深炷一炉香，宴坐怡神阅宝章。\n夜静沉沉天籁息，步虚声起月回廊。",
        "dynasty": "宋",
        "collection_info": null
    },
    {
        "uuid": "641b55335f5957370bd65e199c5f9e56",
        "title": "天坛",
        "author": "徐安国",
        "content": "峩峩大涤拄天寒，白鹿来迎上界官。\n挹景太霄千载后，犹思冠佩上天坛。",
        "dynasty": "宋",
        "collection_info": null
    },
    {
        "uuid": "2bde8be2e67d893223ce977b4af5db66",
        "title": "放水涧",
        "author": "徐安国",
        "content": "一涧无人测水源，闸开石面泻奔湍。\n建瓴已自惊凡目，机锦那铺涧底看。",
        "dynasty": "宋",
        "collection_info": null
    },
    {
        "uuid": "bc80ef511a15c2399b6a0723c9726cdd",
        "title": "归云洞",
        "author": "徐安国",
        "content": "百里周回□盖天，迴车尽指后门旋。\n悠然一片云飞晚，指点归来沙苑仙。",
        "dynasty": "宋",
        "collection_info": null
    },
    {
        "uuid": "c7df1adfa3004a55041a49e4b02d0692",
        "title": "云根",
        "author": "徐安国",
        "content": "出岫俄生一片阴，拄筇行到水穷寻。\n千年留得深根在，盘古埋藏古涧心。",
        "dynasty": "宋",
        "collection_info": null
    },
    {
        "uuid": "0db1dfa3b2b1272afe44ff6ed150989e",
        "title": "药圃",
        "author": "徐安国",
        "content": "满山绿叶与红英，琼圃皆由种植荣。\n翻笑无人继真迹，灵芝惟望自天成。",
        "dynasty": "宋",
        "collection_info": null
    },
    {
        "uuid": "de0b63d6882e6e49ffa025ea2e4e193d",
        "title": "白茅洞",
        "author": "徐安国",
        "content": "凿石成壶不记年，洞门如井忽昇仙。\n轩然笞凤鞭鸾客，翻作酰鸡舞瓮天。",
        "dynasty": "宋",
        "collection_info": null
    },
    {
        "uuid": "8a951652d9fa2cad6a0eefa5920645e9",
        "title": "驯虎岩",
        "author": "徐安国",
        "content": "害物无如猛兽雄，惧心不起兽难从。\n能探虎口同儿戏，异类从兹不见踪。",
        "dynasty": "宋",
        "collection_info": null
    },
    {
        "uuid": "35e1e7c788a8465a8e2b9c90b83464c2",
        "title": "龙洞",
        "author": "徐安国",
        "content": "泉脉潜深贯海湫，阴霾晴雹四时秋。\n凭谁为探骊龙睡，好把灵珠颔下求。",
        "dynasty": "宋",
        "collection_info": null
    },
    {
        "uuid": "8e827f9f2f5a4c53dcb8be1f34cb8b62",
        "title": "凤洞",
        "author": "徐安国",
        "content": "帝遣持将紫诏来，山前九锁一时开。\n洞天绝境胜阿阁，览德飞翔日几回。",
        "dynasty": "宋",
        "collection_info": null
    },
    {
        "uuid": "bb4e7784d2bc484cdc917430d4e7fab0",
        "title": "无骨箬",
        "author": "徐安国",
        "content": "三足碧蝉岩下见，千年丹鼎地中开。\n故令绀箬生无骨，要表真仙蜕骨来。",
        "dynasty": "宋",
        "collection_info": null
    },
    {
        "uuid": "77a262fd9a538a47cf42338583de95dd",
        "title": "祥光亭",
        "author": "徐安国",
        "content": "地藏金玉自通灵，草木英华发粹精。\n朮坞芝畦化琼圃，祥光终日满山明。",
        "dynasty": "宋",
        "collection_info": null
    },
    {
        "uuid": "bd80685fcc75adc37ce2d436ac851faf",
        "title": "翠微亭",
        "author": "徐安国",
        "content": "拄上风烟脚力顽，华亭深入翠微寒。\n千岩万壑争呈秀，独指中峰一柱香。",
        "dynasty": "宋",
        "collection_info": null
    },
    {
        "uuid": "66f2143cce9f0ed60972dfd85bdac57c",
        "title": "石室",
        "author": "徐安国",
        "content": "编茅结屋附琳宫，索价何高少室同。\n妙黑流传天上去，一山松竹独吟风。",
        "dynasty": "宋",
        "collection_info": null
    },
    {
        "uuid": "77099a87e117e93c2e7bbc2438b0d946",
        "title": "清音亭",
        "author": "徐安国",
        "content": "山川无古亦无今，只在游人得趣深。\n洗耳屏除筝与笛，来贤几个是知音。",
        "dynasty": "宋",
        "collection_info": null
    },
    {
        "uuid": "db7b4073c323e3eac8c3e1ecd40d04cb",
        "title": "冷泉亭",
        "author": "徐安国",
        "content": "道人心迹已双清，更挹寒泉涤俗情。\n徙倚虚亭无一事，笑予尘土满冠缨。",
        "dynasty": "宋",
        "collection_info": null
    },
    {
        "uuid": "81212746f2593c947b682ea33fadbb2e",
        "title": "石门",
        "author": "徐安国",
        "content": "神刻鬼凿石为门，九锁回环隠帝阍。\n斸药采芝寻古路，清泉能漱乌能言。",
        "dynasty": "宋",
        "collection_info": null
    },
    {
        "uuid": "7b82603085661a8d9ebaab40a95649da",
        "title": "舞翠阁",
        "author": "徐安国",
        "content": "涧边蟠木岁时深，更着华亭倚翠阴。\n风下四山蛟起舞，洞中搅动蛰龙心。",
        "dynasty": "宋",
        "collection_info": null
    },
    {
        "uuid": "a316ba84e0bc439d356c415ac7d519a2",
        "title": "归云庵",
        "author": "徐安国",
        "content": "忽舒忽卷岂无期，万状来呈变化姿。\n峰帽石衣罗眼底，苍然暮色欲来时。",
        "dynasty": "宋",
        "collection_info": null
    },
    {
        "uuid": "05344a25a61d00896e6f68caa2d8a476",
        "title": "题洪氏浴室院",
        "author": "徐安国",
        "content": "百念灰寒一性空，森然万象在其中。\n静观寂照衔沙界，翻笑空华翳化宫。\n金屑未除心境异，尼珠独耀古今同。\n箇中有见非真见，未掩帘时妙无穷。",
        "dynasty": "宋",
        "collection_info": null
    },
    {
        "uuid": "ecebcf09396e5fdc67fda74c46911f53",
        "title": "句  其一",
        "author": "徐安国",
        "content": "古辣觞客醉，宝华镌句清。",
        "dynasty": "宋",
        "collection_info": null
    },
    {
        "uuid": "e1489290e63e6d89bd5d4a70947b6362",
        "title": "句  其二",
        "author": "徐安国",
        "content": "出郭扶筇上翠屏，却从云隙望莎城。",
        "dynasty": "宋",
        "collection_info": null
    }
]