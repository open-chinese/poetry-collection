[
    {
        "uuid": "7b21192efbee359798a13e6850ad4dd8",
        "title": "蓦山溪 青梅骨瘦",
        "author": "徐安国",
        "content": "青梅骨瘦，已有生春意。\n椒萼露微花，便觉香魂旖旎。\n惜花公子，可是赋情深，携瘦竹，绕疏篱，终日成孤倚。\n赏心乐事，又也何曾废。\n烟露湿铅华，误啼妆、三年客里。\n江南芳信，政自不愆期，吴山远，越山长，梦寐添憔悴。",
        "dynasty": "宋",
        "collection_info": null
    },
    {
        "uuid": "b3c908add8c410325291705413df334d",
        "title": "鹧鸪天 翠幕围香夜正迟",
        "author": "徐安国",
        "content": "翠幕围香夜正迟。\n红麟生焰烛交辉。\n纤腰趁拍轻于柳，娇面添妆韵似梅。\n凝远恨，惜芳期。\n十年幽梦彩云飞。\n多情不管霜髯满，犹欲杯翻似旧时。",
        "dynasty": "宋",
        "collection_info": null
    },
    {
        "uuid": "145af0714b0aae9aaa7b7d69e609d30d",
        "title": "满江红 挥手华堂",
        "author": "徐安国",
        "content": "挥手华堂，重整顿、选花场屋。\n撩鼻观、飞浮杂沓，异香芬馥。\n金缕尚馀闲态度，冰姿早作新妆束。\n恨尊前、缺典费思量，无松竹。\n蜂蝶恨，何时足。\n桃李怨，成粗俗。\n为情深、拼了一生愁独。\n菊信谩劳频探问，兰心未许相随逐。\n想从今、无暇斸蔷薇，锄罂粟。",
        "dynasty": "宋",
        "collection_info": null
    },
    {
        "uuid": "3a06e4b5f839553820200957dc674bb2",
        "title": "满江红 争献交酬",
        "author": "徐安国",
        "content": "争献交酬，消受取、真山真水。\n供不尽、杯螺浮碧，髻鬟拥翠。\n莫便等闲嗟去国，固因特地经仙里。\n奉周旋、惟有老先生，门堪倚。\n追往驾，烟宵里。\n终旧学，今无计。\n叹白头犹记，壮年标致。\n一乐堂深文益着，风雩亭在词难继。\n问有谁、熟识晦庵心，南轩意。",
        "dynasty": "宋",
        "collection_info": null
    },
    {
        "uuid": "a4378c0d02d6486b22c709babe3b5dd7",
        "title": "哀吕东莱  其一",
        "author": "徐安国",
        "content": "师友曾亡几，南轩足旧闻。\n严陵忻请益，荆渚黯临分。\n恸哭情方切，招魂志愈勤。\n幡然均地下，应与共修文。",
        "dynasty": "宋",
        "collection_info": null
    },
    {
        "uuid": "95aeb0c9f70457254634f8d3a7823525",
        "title": "哀吕东莱  其二",
        "author": "徐安国",
        "content": "感涕门阑旧，由来岂苟然。\n茶山参活法，婺女拾残编。\n记录书犹在，忘言意已传。\n续灯身后事，先是有同年。",
        "dynasty": "宋",
        "collection_info": null
    },
    {
        "uuid": "87194154020782f7b787984ed938597f",
        "title": "题洪氏浴室院",
        "author": "徐安国",
        "content": "斗横宴坐一蒲团，丈室寥寥梦境寒。\n夜炷波涵烟易冷，秋檐冰浸露先漙。\n潭中寂境心灰见，镜裏虚形面壁观。\n俛仰清光无尽藏，细分沙界万尘宽。",
        "dynasty": "宋",
        "collection_info": null
    },
    {
        "uuid": "a2c3080ddfdceb98f689df7ac5f17794",
        "title": "登古钵岭谒慈感祠下",
        "author": "徐安国",
        "content": "郡岭中推古钵尊，山川罗列掌中存。\n亭台突兀圣婆庙，邱垤逶迤山子村。",
        "dynasty": "宋",
        "collection_info": null
    },
    {
        "uuid": "41929f54f5dc8a8d0ac982a52d7a66b6",
        "title": "宝华山",
        "author": "徐安国",
        "content": "秀出城南号宝华，翠微深处衲僧家。\n百年台殿归煨烬，一径苍苔落晚花。",
        "dynasty": "宋",
        "collection_info": null
    },
    {
        "uuid": "5b93563fdd986e3d2f085b2cb91eacbd",
        "title": "横州龙池",
        "author": "徐安国",
        "content": "为谷为陵事已非，灵源汇泽发光辉。\n有时风雨连村暗，夜半龙游古钵归。",
        "dynasty": "宋",
        "collection_info": null
    },
    {
        "uuid": "aa163e9795e33f57e87dccca25895aa8",
        "title": "横浦",
        "author": "徐安国",
        "content": "暑风披拂瘴烟收，独倚危楼豁远眸。\n万迭山围城堞古，一湾江抱海槎浮。",
        "dynasty": "宋",
        "collection_info": null
    },
    {
        "uuid": "d69b1bba0a7f8f53f0c62b04855fd527",
        "title": "妙庭观  其一",
        "author": "徐安国",
        "content": "玉笙声绝瑶池杳，桂殿风生几度寒。\n空使时人慕鸡犬，扫除槃鼎舐遗丹。",
        "dynasty": "宋",
        "collection_info": null
    },
    {
        "uuid": "2ed0c648179fc8dab2111630981b574a",
        "title": "妙庭观  其二",
        "author": "徐安国",
        "content": "云軿不许折铛追，太白遗诗人亦疑。\n千载何人为湔拂，谢家春草又生池。",
        "dynasty": "宋",
        "collection_info": null
    },
    {
        "uuid": "7b57f6dec3531df73489b34bf7a1fde7",
        "title": "妙庭观  其三",
        "author": "徐安国",
        "content": "槐覆星坛惟旧迹，土埋丹鼎不知时。\n刻舟何处长生路，回音海山空赋诗。",
        "dynasty": "宋",
        "collection_info": null
    },
    {
        "uuid": "bb4753a666bf54c48689ab1e8a1003b9",
        "title": "大涤洞",
        "author": "徐安国",
        "content": "大涤山藏碧玉函，神龙护穴虎驯岩。\n华阳邃道通仙处，始见元同骨不凡。",
        "dynasty": "宋",
        "collection_info": null
    },
    {
        "uuid": "2a63ef90a867538af68db0fd5b437775",
        "title": "石床",
        "author": "徐安国",
        "content": "枯藤老大似虬悬，一榻留云对洞门。\n无復高人眠醉石，空留芳草引王孙。",
        "dynasty": "宋",
        "collection_info": null
    },
    {
        "uuid": "08dc25b84d366b601970c414444bdd4a",
        "title": "登舟",
        "author": "徐安国",
        "content": "廛市尘埃苦没头，霜晴清兴动林丘。\n买舟迤逦穷观览，载酒从容作拍浮。\n山远眼随飞鸟入，溪清身与戏鱼游。\n遥观九曲山如锁，说与篙人缓放舟。",
        "dynasty": "宋",
        "collection_info": null
    },
    {
        "uuid": "08f8fdb6d484042e228e91e4c97e0d0a",
        "title": "道院",
        "author": "徐安国",
        "content": "斋余深炷一炉香，宴坐怡神阅宝章。\n夜静沉沉天籁息，步虚声起月回廊。",
        "dynasty": "宋",
        "collection_info": null
    },
    {
        "uuid": "6b5b96cf180cf39fbf456d21fc2392ee",
        "title": "天坛",
        "author": "徐安国",
        "content": "峩峩大涤拄天寒，白鹿来迎上界官。\n挹景太霄千载后，犹思冠佩上天坛。",
        "dynasty": "宋",
        "collection_info": null
    },
    {
        "uuid": "26ed4dd315aea6c0e7ca86f6f7bc3866",
        "title": "放水涧",
        "author": "徐安国",
        "content": "一涧无人测水源，闸开石面泻奔湍。\n建瓴已自惊凡目，机锦那铺涧底看。",
        "dynasty": "宋",
        "collection_info": null
    },
    {
        "uuid": "2829ac025ab3e6e28ffe22d8cd6d9bd4",
        "title": "归云洞",
        "author": "徐安国",
        "content": "百里周回□盖天，迴车尽指后门旋。\n悠然一片云飞晚，指点归来沙苑仙。",
        "dynasty": "宋",
        "collection_info": null
    },
    {
        "uuid": "23bc008891581d6ee8b09c835912c1ce",
        "title": "云根",
        "author": "徐安国",
        "content": "出岫俄生一片阴，拄筇行到水穷寻。\n千年留得深根在，盘古埋藏古涧心。",
        "dynasty": "宋",
        "collection_info": null
    },
    {
        "uuid": "517e0b8505efbd12351f09f965b8e1c0",
        "title": "药圃",
        "author": "徐安国",
        "content": "满山绿叶与红英，琼圃皆由种植荣。\n翻笑无人继真迹，灵芝惟望自天成。",
        "dynasty": "宋",
        "collection_info": null
    },
    {
        "uuid": "1eef64afa5a276c3e80bd6bc020ba29a",
        "title": "茶岭",
        "author": "徐安国",
        "content": "天柱峰头拨晓云，灵芽一寸得先春。\n紫芹绿笋方知贵，雷发鎗旗未足珍。",
        "dynasty": "宋",
        "collection_info": null
    },
    {
        "uuid": "e68c2c3e27c66c03169d1510c47a8c56",
        "title": "白茅洞",
        "author": "徐安国",
        "content": "凿石成壶不记年，洞门如井忽昇仙。\n轩然笞凤鞭鸾客，翻作酰鸡舞瓮天。",
        "dynasty": "宋",
        "collection_info": null
    },
    {
        "uuid": "0c2cefc57ca6ea9fca2bc32c354b1d86",
        "title": "驯虎岩",
        "author": "徐安国",
        "content": "害物无如猛兽雄，惧心不起兽难从。\n能探虎口同儿戏，异类从兹不见踪。",
        "dynasty": "宋",
        "collection_info": null
    },
    {
        "uuid": "6735ca416125f7aae6a502600c854532",
        "title": "龙洞",
        "author": "徐安国",
        "content": "泉脉潜深贯海湫，阴霾晴雹四时秋。\n凭谁为探骊龙睡，好把灵珠颔下求。",
        "dynasty": "宋",
        "collection_info": null
    },
    {
        "uuid": "d86a728e1321b7c6b8607ed95585676f",
        "title": "凤洞",
        "author": "徐安国",
        "content": "帝遣持将紫诏来，山前九锁一时开。\n洞天绝境胜阿阁，览德飞翔日几回。",
        "dynasty": "宋",
        "collection_info": null
    },
    {
        "uuid": "c7f6188db0a7c71d177969560ad6a499",
        "title": "无骨箬",
        "author": "徐安国",
        "content": "三足碧蝉岩下见，千年丹鼎地中开。\n故令绀箬生无骨，要表真仙蜕骨来。",
        "dynasty": "宋",
        "collection_info": null
    },
    {
        "uuid": "e2f771f52f287d79a96885af7023357c",
        "title": "祥光亭",
        "author": "徐安国",
        "content": "地藏金玉自通灵，草木英华发粹精。\n朮坞芝畦化琼圃，祥光终日满山明。",
        "dynasty": "宋",
        "collection_info": null
    },
    {
        "uuid": "8aa8aa1621b8d64d9746f94c69ed0759",
        "title": "翠微亭",
        "author": "徐安国",
        "content": "拄上风烟脚力顽，华亭深入翠微寒。\n千岩万壑争呈秀，独指中峰一柱香。",
        "dynasty": "宋",
        "collection_info": null
    },
    {
        "uuid": "946dbabc6cbd1f0be7cc2f7fba46a28a",
        "title": "石室",
        "author": "徐安国",
        "content": "编茅结屋附琳宫，索价何高少室同。\n妙黑流传天上去，一山松竹独吟风。",
        "dynasty": "宋",
        "collection_info": null
    },
    {
        "uuid": "07026fbdf00d3d22a7c75760bd54390c",
        "title": "清音亭",
        "author": "徐安国",
        "content": "山川无古亦无今，只在游人得趣深。\n洗耳屏除筝与笛，来贤几个是知音。",
        "dynasty": "宋",
        "collection_info": null
    },
    {
        "uuid": "4e63a82313fdebef9662830d895d0f88",
        "title": "冷泉亭",
        "author": "徐安国",
        "content": "道人心迹已双清，更挹寒泉涤俗情。\n徙倚虚亭无一事，笑予尘土满冠缨。",
        "dynasty": "宋",
        "collection_info": null
    },
    {
        "uuid": "982255cae6c7f73632a2505a1660c704",
        "title": "石门",
        "author": "徐安国",
        "content": "神刻鬼凿石为门，九锁回环隠帝阍。\n斸药采芝寻古路，清泉能漱乌能言。",
        "dynasty": "宋",
        "collection_info": null
    },
    {
        "uuid": "51f6e746a92abcbecbfda3e6681a62b6",
        "title": "舞翠阁",
        "author": "徐安国",
        "content": "涧边蟠木岁时深，更着华亭倚翠阴。\n风下四山蛟起舞，洞中搅动蛰龙心。",
        "dynasty": "宋",
        "collection_info": null
    },
    {
        "uuid": "f0164a1ae1b970ad2e0323013eed7e63",
        "title": "归云庵",
        "author": "徐安国",
        "content": "忽舒忽卷岂无期，万状来呈变化姿。\n峰帽石衣罗眼底，苍然暮色欲来时。",
        "dynasty": "宋",
        "collection_info": null
    },
    {
        "uuid": "67f31d54a1b1cbcf04a76479b501c2ab",
        "title": "题洪氏浴室院",
        "author": "徐安国",
        "content": "百念灰寒一性空，森然万象在其中。\n静观寂照衔沙界，翻笑空华翳化宫。\n金屑未除心境异，尼珠独耀古今同。\n箇中有见非真见，未掩帘时妙无穷。",
        "dynasty": "宋",
        "collection_info": null
    },
    {
        "uuid": "51e144158c5d60306a83e19cf4b1ba47",
        "title": "句  其一",
        "author": "徐安国",
        "content": "古辣觞客醉，宝华镌句清。",
        "dynasty": "宋",
        "collection_info": null
    },
    {
        "uuid": "14479f4e5feb865b80611e920be473f3",
        "title": "句  其二",
        "author": "徐安国",
        "content": "出郭扶筇上翠屏，却从云隙望莎城。",
        "dynasty": "宋",
        "collection_info": null
    }
]