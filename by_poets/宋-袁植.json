[
    {
        "uuid": "2cb6d6c7b6e0973c85cc676972d40dee",
        "title": "题惠山练师竹轩",
        "author": "袁植",
        "content": "子猷喜种竹，太白喜乘月。\n俛仰云泥间，胜事俱清绝。\n况乃吾庐幽，风烟浩一丘。\n竹虚能受月华白，月白能牵竹翠浮。\n不应玉垒李太白，长对山阴王子猷。\n未携花下一壶酒，已登残夜水明楼。\n人间好景四并难，无如月下春琅玕。\n影摇金锁碎，光动剑芒寒。\n魂醒耿不寐，哦诗坐长嘆。",
        "dynasty": "宋",
        "collection_info": null
    },
    {
        "uuid": "8418c02a0cd4caab8988b77a40233dd1",
        "title": "题惠山次韵蒋叔任观溪涨",
        "author": "袁植",
        "content": "烟曳平川上，云屯翠岭头。\n雨淫成大浸，堤溃失安流。\n地入三吴窄，山余九陇浮。\n不应昏垫后，始用济川舟。",
        "dynasty": "宋",
        "collection_info": null
    },
    {
        "uuid": "c7bac9c696f640bbb338ddf307eedd21",
        "title": "游惠山",
        "author": "袁植",
        "content": "挐舟到山寺，诗句偶缘情。\n山自锡无后，寺因泉有名。\n楼阴回夕景，树色向冬荣。\n就水别茶味，全胜他处烹。",
        "dynasty": "宋",
        "collection_info": null
    }
]