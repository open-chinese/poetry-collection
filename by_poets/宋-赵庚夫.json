[
    {
        "uuid": "7ec71c38ccb5f2018417dae4406fe362",
        "title": "隠逸",
        "author": "赵庚夫",
        "content": "落魄蕉衫戴道冠，菖蒲满案浸清寒。\n有钱即买丹砂炼，无病犹将素问看。\n连日游山僧共住，频年乞米鹤同餐。\n世间不朽非钟鼎，曾与高人静处观。",
        "dynasty": "宋",
        "collection_info": null
    },
    {
        "uuid": "1110cb0ecb92829a593ab338e163ad9e",
        "title": "道中逢潜夫",
        "author": "赵庚夫",
        "content": "相逢投草舍，对雨话移时。\n衣湿全无火，囊空各有诗。\n客程樵可问，日课仆皆知。\n未别情先恶，那堪远别离。",
        "dynasty": "宋",
        "collection_info": null
    },
    {
        "uuid": "56da2cf829c342f1e0ed62f4627bd0b4",
        "title": "习气",
        "author": "赵庚夫",
        "content": "习气年来已尽除，一窗长是读方书。\n家因护竹厨无笋，住偶隣僧饭有蔬。\n老去情怀多感旧，贫来亲故不如初。\n几时深入青山隠，木叶为衣稳跨馿。",
        "dynasty": "宋",
        "collection_info": null
    },
    {
        "uuid": "5cd9df30e23860a657ac6c82f53b20dc",
        "title": "岁除即事",
        "author": "赵庚夫",
        "content": "连夜缝纫办，今朝杵臼频。\n买花簪稚女，送米赠穷邻。\n宦薄唯名在，年华与鬓新。\n桃符诗句好，恐动往来人。",
        "dynasty": "宋",
        "collection_info": null
    },
    {
        "uuid": "3950371f20a0deddd60f65ec16d158e0",
        "title": "读曾茶山诗集",
        "author": "赵庚夫",
        "content": "茶山八十二癯仙，千首新诗手自编。\n吟到瘴烟因避寇，贵登从橐只栖禅。\n新于月出初三夜，澹比汤煎第一泉。\n咄咄逼人门弟子，剑南已见祖灯传。",
        "dynasty": "宋",
        "collection_info": null
    },
    {
        "uuid": "935884bf70ad6917e683c12fe29f3537",
        "title": "鬓髭",
        "author": "赵庚夫",
        "content": "鬓髭渐渐长霜茎，老听山中雀唳声。\n九死得生尤可重，百年几日更多营。\n自参梵夹机心息，专食藜羹胃气清。\n检点依然魔障在，草堂钓艇未忘情。",
        "dynasty": "宋",
        "collection_info": null
    },
    {
        "uuid": "d4974eb2b833e35e4890f3c28bf13afe",
        "title": "心宇",
        "author": "赵庚夫",
        "content": "心宇今无一点尘，面毛径寸垢生鳞。\n斋时野雀临芗几，定裏山蜂立葛巾。\n欲唤羲黄谈太古，自疑嵇阮即前身。\n儿童共指深衣笑，问是秦人是晋人。",
        "dynasty": "宋",
        "collection_info": null
    },
    {
        "uuid": "a420cadc2580d2ccc4c834742e35771e",
        "title": "病足",
        "author": "赵庚夫",
        "content": "老病侵陵药不灵，雪窗灯火冷如萤。\n未应安隠青莲足，便学蹁跹病鹤形。\n意恐梦中轻献璞，怒思天上去鞭霆。\n露华水泡何堪惜，独念名山未徧经。",
        "dynasty": "宋",
        "collection_info": null
    },
    {
        "uuid": "f196bf7e2c7e9596e293f386c4a1d093",
        "title": "寄广右方提刑",
        "author": "赵庚夫",
        "content": "节旄昨下九疑山，图画仙真上界还。\n巡历半经三管地，笑谈尽伏五溪蛮。\n受恩人拜祠堂下，留墨神呵古洞间。\n早晚归班论边琐，有书时遣扣柴关。",
        "dynasty": "宋",
        "collection_info": null
    },
    {
        "uuid": "934a0f06d356839b2f735ab9a9f92f7f",
        "title": "寄建康老友",
        "author": "赵庚夫",
        "content": "朋旧多随秋叶风，与君心赏向来同。\n十年相忆头先白，万里重分途更穷。\n莼菜虽堪夸洛下，酒樽终是忆江东。\n自从学道全无梦，直待亲逢紫陌中。",
        "dynasty": "宋",
        "collection_info": null
    },
    {
        "uuid": "67b501cce79061ad7a228f3355ecae3f",
        "title": "真州听角",
        "author": "赵庚夫",
        "content": "画角听时恨最深，戍楼偏在女墙阴。\n声寒恐有新霜落，意远未随红日沉。\n凉月一天孤雁影，秋风万里狂夫心。\n连宵只解搜诗意，哀怨何曾动羽林。",
        "dynasty": "宋",
        "collection_info": null
    },
    {
        "uuid": "1976c8240d8aea951341870ec24f348c",
        "title": "题孔道士云庵",
        "author": "赵庚夫",
        "content": "道人居玉笥，手闢小蓬莱。\n门寂山相对，庵空云自来。\n茶烟朝宛转，丹气夜昭回。\n欲助梨花梦，携锄独种梅。",
        "dynasty": "宋",
        "collection_info": null
    },
    {
        "uuid": "a57e8352e33c78661e230d31eb883202",
        "title": "清泉",
        "author": "赵庚夫",
        "content": "清泉煮茗自甘肥，诗卷新来十大围。\n衰齿尚能餐枸杞，余龄断未泣牛衣。\n每思削髮游方去，时梦乘云谒帝归。\n何世独无勋业士，古来惟有逸民稀。",
        "dynasty": "宋",
        "collection_info": null
    },
    {
        "uuid": "f70edfcce0e74f1c92c49a005ba9459b",
        "title": "看梅",
        "author": "赵庚夫",
        "content": "竟日梅花侧，枝枝入肺肝。\n湿疑霜旋剪，清比玉堪餐。\n临水严光钓，吟风东野寒。\n年来难取友，珍重莫吹残。",
        "dynasty": "宋",
        "collection_info": null
    },
    {
        "uuid": "e52c665b18a8d60988ba784b8664c82f",
        "title": "书田舍所见",
        "author": "赵庚夫",
        "content": "海上多风色，青山与屋齐。\n禾堆深卧犬，树杪忽闻鷄。\n白酒清无麯，青裙老未笄。\n主人偏道气，被褐自扶犂。",
        "dynasty": "宋",
        "collection_info": null
    },
    {
        "uuid": "6ef7d0af8dfdd074bbc75153ea44486d",
        "title": "山居苦",
        "author": "赵庚夫",
        "content": "栽松成曲径，洗石出秋屏。\n米价占新月，更筹认曙星。\n买牛邻共契，祭竈妇看经。\n不觉成头白，频看烧地青。",
        "dynasty": "宋",
        "collection_info": null
    },
    {
        "uuid": "5b8f99d77e66974d1cf374ec5ee65c8c",
        "title": "题张山人幽居",
        "author": "赵庚夫",
        "content": "昔隠君平卜，今闻事又非。\n肘犹悬蠹简，身止挂鹑衣。\n芒屦沿山去，茅檐讲易归。\n先儒皆若此，切莫叹时违。",
        "dynasty": "宋",
        "collection_info": null
    },
    {
        "uuid": "989a52ca3cab5c1559e8fdd7a54cfc66",
        "title": "友人别墅",
        "author": "赵庚夫",
        "content": "买山仍近水，结屋又安坟。\n此举堪惊世，余年独羡君。\n钓舟须共载，禅榻亦平分。\n切莫施门户，□藏恐碍云。",
        "dynasty": "宋",
        "collection_info": null
    },
    {
        "uuid": "70522496352b94ef1a9ae607bcf0c212",
        "title": "李长吉集",
        "author": "赵庚夫",
        "content": "几回掩却又重看，吟罢心如着露兰。\n欲上玉楼窥老笔，虬龙拥处雪霜寒。",
        "dynasty": "宋",
        "collection_info": null
    },
    {
        "uuid": "5f9bad906b0732dc62f72b4c0854067c",
        "title": "论诗",
        "author": "赵庚夫",
        "content": "未得归山养圣胎，凭谁轻脱出山来。\n老犹作态经霜柳，静有余妍照水梅。\n大小场知惟酒户，浅深难说是诗才。\n吟翁终欲招田父，只话桑麻共一杯。",
        "dynasty": "宋",
        "collection_info": null
    },
    {
        "uuid": "92a37d864414899624a7618be87452ac",
        "title": "鹤食",
        "author": "赵庚夫",
        "content": "鹤食从妻给，花窠课子锄。\n绝粮缘买砚，止酒为躭书。\n野服迎人懒，禅心涉世疏。\n丹炉添火候，健似十年初。",
        "dynasty": "宋",
        "collection_info": null
    },
    {
        "uuid": "d54c142d26c5d6b222b870e0cb62e855",
        "title": "同僧游𤂌阳塘上生院",
        "author": "赵庚夫",
        "content": "沿堤上下看沙鸥，得句支筇自点头。\n风露高时将鹤伴，溪山好处载僧游。\n老无志愿惟渔艇，閒有功夫上寺楼。\n岁晚渊明须自笑，督邮未至合归休。",
        "dynasty": "宋",
        "collection_info": null
    },
    {
        "uuid": "e22c578ab6ac9c89bb1e43a53200e3c5",
        "title": "句  其一",
        "author": "赵庚夫",
        "content": "君家自在剑山外，莫浪江南劝路人。",
        "dynasty": "宋",
        "collection_info": null
    },
    {
        "uuid": "729bf165fb95c2a3d244b2dc0d1004b4",
        "title": "句  其二",
        "author": "赵庚夫",
        "content": "故人埋玉僧归塔，独听疎钟起暮愁。",
        "dynasty": "宋",
        "collection_info": null
    },
    {
        "uuid": "6d54628a2a80c6242a33ef4c7ab0205c",
        "title": "句  其三",
        "author": "赵庚夫",
        "content": "鹤残篱外笋，鼠舐墨中胶。",
        "dynasty": "宋",
        "collection_info": null
    },
    {
        "uuid": "12dfa9c9a1df230184d8c4d024deb7aa",
        "title": "句  其四",
        "author": "赵庚夫",
        "content": "诗句日从窗眼写，墨丸夜入枕头收。",
        "dynasty": "宋",
        "collection_info": null
    }
]