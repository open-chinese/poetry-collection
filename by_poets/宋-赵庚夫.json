[
    {
        "uuid": "d31bb5a611b0c11f0989f833342eb252",
        "title": "隠逸",
        "author": "赵庚夫",
        "content": "落魄蕉衫戴道冠，菖蒲满案浸清寒。\n有钱即买丹砂炼，无病犹将素问看。\n连日游山僧共住，频年乞米鹤同餐。\n世间不朽非钟鼎，曾与高人静处观。",
        "dynasty": "宋",
        "collection_info": null
    },
    {
        "uuid": "920d5f5e811fdf68acc253d51732f116",
        "title": "道中逢潜夫",
        "author": "赵庚夫",
        "content": "相逢投草舍，对雨话移时。\n衣湿全无火，囊空各有诗。\n客程樵可问，日课仆皆知。\n未别情先恶，那堪远别离。",
        "dynasty": "宋",
        "collection_info": null
    },
    {
        "uuid": "c8a3db8e31d5745750d90924fc14376e",
        "title": "习气",
        "author": "赵庚夫",
        "content": "习气年来已尽除，一窗长是读方书。\n家因护竹厨无笋，住偶隣僧饭有蔬。\n老去情怀多感旧，贫来亲故不如初。\n几时深入青山隠，木叶为衣稳跨馿。",
        "dynasty": "宋",
        "collection_info": null
    },
    {
        "uuid": "fb31cf36323b5a4d64f7c084ee160337",
        "title": "岁除即事",
        "author": "赵庚夫",
        "content": "连夜缝纫办，今朝杵臼频。\n买花簪稚女，送米赠穷邻。\n宦薄唯名在，年华与鬓新。\n桃符诗句好，恐动往来人。",
        "dynasty": "宋",
        "collection_info": null
    },
    {
        "uuid": "5e06b51d75b5fe0699331e3d5009862c",
        "title": "读曾茶山诗集",
        "author": "赵庚夫",
        "content": "茶山八十二癯仙，千首新诗手自编。\n吟到瘴烟因避寇，贵登从橐只栖禅。\n新于月出初三夜，澹比汤煎第一泉。\n咄咄逼人门弟子，剑南已见祖灯传。",
        "dynasty": "宋",
        "collection_info": null
    },
    {
        "uuid": "38e721188878c321af60cd57b710ee9b",
        "title": "鬓髭",
        "author": "赵庚夫",
        "content": "鬓髭渐渐长霜茎，老听山中雀唳声。\n九死得生尤可重，百年几日更多营。\n自参梵夹机心息，专食藜羹胃气清。\n检点依然魔障在，草堂钓艇未忘情。",
        "dynasty": "宋",
        "collection_info": null
    },
    {
        "uuid": "ea20fabf03a3b1f2e5d1851aa42988ff",
        "title": "心宇",
        "author": "赵庚夫",
        "content": "心宇今无一点尘，面毛径寸垢生鳞。\n斋时野雀临芗几，定裏山蜂立葛巾。\n欲唤羲黄谈太古，自疑嵇阮即前身。\n儿童共指深衣笑，问是秦人是晋人。",
        "dynasty": "宋",
        "collection_info": null
    },
    {
        "uuid": "b3b339644cb2282279b4ae74eac90308",
        "title": "病足",
        "author": "赵庚夫",
        "content": "老病侵陵药不灵，雪窗灯火冷如萤。\n未应安隠青莲足，便学蹁跹病鹤形。\n意恐梦中轻献璞，怒思天上去鞭霆。\n露华水泡何堪惜，独念名山未徧经。",
        "dynasty": "宋",
        "collection_info": null
    },
    {
        "uuid": "f228c5437d9cc58168c52c5cc2b36a3c",
        "title": "寄广右方提刑",
        "author": "赵庚夫",
        "content": "节旄昨下九疑山，图画仙真上界还。\n巡历半经三管地，笑谈尽伏五溪蛮。\n受恩人拜祠堂下，留墨神呵古洞间。\n早晚归班论边琐，有书时遣扣柴关。",
        "dynasty": "宋",
        "collection_info": null
    },
    {
        "uuid": "d00843a1097b1fc14ea6555476b2999c",
        "title": "寄建康老友",
        "author": "赵庚夫",
        "content": "朋旧多随秋叶风，与君心赏向来同。\n十年相忆头先白，万里重分途更穷。\n莼菜虽堪夸洛下，酒樽终是忆江东。\n自从学道全无梦，直待亲逢紫陌中。",
        "dynasty": "宋",
        "collection_info": null
    },
    {
        "uuid": "99c7a4943b913e1d8fd4057042411734",
        "title": "真州听角",
        "author": "赵庚夫",
        "content": "画角听时恨最深，戍楼偏在女墙阴。\n声寒恐有新霜落，意远未随红日沉。\n凉月一天孤雁影，秋风万里狂夫心。\n连宵只解搜诗意，哀怨何曾动羽林。",
        "dynasty": "宋",
        "collection_info": null
    },
    {
        "uuid": "9b29aba3bce959fe3aa2e819f718d76e",
        "title": "题孔道士云庵",
        "author": "赵庚夫",
        "content": "道人居玉笥，手闢小蓬莱。\n门寂山相对，庵空云自来。\n茶烟朝宛转，丹气夜昭回。\n欲助梨花梦，携锄独种梅。",
        "dynasty": "宋",
        "collection_info": null
    },
    {
        "uuid": "5e723f4475bd4d23da7983106185104d",
        "title": "清泉",
        "author": "赵庚夫",
        "content": "清泉煮茗自甘肥，诗卷新来十大围。\n衰齿尚能餐枸杞，余龄断未泣牛衣。\n每思削髮游方去，时梦乘云谒帝归。\n何世独无勋业士，古来惟有逸民稀。",
        "dynasty": "宋",
        "collection_info": null
    },
    {
        "uuid": "a575d61bcc84c745a9ba09e7e2c8d8f5",
        "title": "看梅",
        "author": "赵庚夫",
        "content": "竟日梅花侧，枝枝入肺肝。\n湿疑霜旋剪，清比玉堪餐。\n临水严光钓，吟风东野寒。\n年来难取友，珍重莫吹残。",
        "dynasty": "宋",
        "collection_info": null
    },
    {
        "uuid": "34189a225c021a80885362987c7548c9",
        "title": "书田舍所见",
        "author": "赵庚夫",
        "content": "海上多风色，青山与屋齐。\n禾堆深卧犬，树杪忽闻鷄。\n白酒清无麯，青裙老未笄。\n主人偏道气，被褐自扶犂。",
        "dynasty": "宋",
        "collection_info": null
    },
    {
        "uuid": "f877371d9205883e3ba6ff7106e3327a",
        "title": "山居苦",
        "author": "赵庚夫",
        "content": "栽松成曲径，洗石出秋屏。\n米价占新月，更筹认曙星。\n买牛邻共契，祭竈妇看经。\n不觉成头白，频看烧地青。",
        "dynasty": "宋",
        "collection_info": null
    },
    {
        "uuid": "d8ed8d1f64c086efc575c3655fde14ba",
        "title": "题张山人幽居",
        "author": "赵庚夫",
        "content": "昔隠君平卜，今闻事又非。\n肘犹悬蠹简，身止挂鹑衣。\n芒屦沿山去，茅檐讲易归。\n先儒皆若此，切莫叹时违。",
        "dynasty": "宋",
        "collection_info": null
    },
    {
        "uuid": "31682dc051f8994c41f1c73dd0a2b591",
        "title": "友人别墅",
        "author": "赵庚夫",
        "content": "买山仍近水，结屋又安坟。\n此举堪惊世，余年独羡君。\n钓舟须共载，禅榻亦平分。\n切莫施门户，□藏恐碍云。",
        "dynasty": "宋",
        "collection_info": null
    },
    {
        "uuid": "2e9ba098c497507dbb0df67cc85e9270",
        "title": "李长吉集",
        "author": "赵庚夫",
        "content": "几回掩却又重看，吟罢心如着露兰。\n欲上玉楼窥老笔，虬龙拥处雪霜寒。",
        "dynasty": "宋",
        "collection_info": null
    },
    {
        "uuid": "c8adf9566dde6054949049950b58a63c",
        "title": "论诗",
        "author": "赵庚夫",
        "content": "未得归山养圣胎，凭谁轻脱出山来。\n老犹作态经霜柳，静有余妍照水梅。\n大小场知惟酒户，浅深难说是诗才。\n吟翁终欲招田父，只话桑麻共一杯。",
        "dynasty": "宋",
        "collection_info": null
    },
    {
        "uuid": "5efcd3ff898c58004d9766098821c69b",
        "title": "鹤食",
        "author": "赵庚夫",
        "content": "鹤食从妻给，花窠课子锄。\n绝粮缘买砚，止酒为躭书。\n野服迎人懒，禅心涉世疏。\n丹炉添火候，健似十年初。",
        "dynasty": "宋",
        "collection_info": null
    },
    {
        "uuid": "708ef069ecc492a62b9f28923ef84fc5",
        "title": "同僧游𤂌阳塘上生院",
        "author": "赵庚夫",
        "content": "沿堤上下看沙鸥，得句支筇自点头。\n风露高时将鹤伴，溪山好处载僧游。\n老无志愿惟渔艇，閒有功夫上寺楼。\n岁晚渊明须自笑，督邮未至合归休。",
        "dynasty": "宋",
        "collection_info": null
    },
    {
        "uuid": "54083775637d5a1a8bc7da57636e8f77",
        "title": "句  其一",
        "author": "赵庚夫",
        "content": "君家自在剑山外，莫浪江南劝路人。",
        "dynasty": "宋",
        "collection_info": null
    },
    {
        "uuid": "2c59c9153ce948438f70d77c6be82787",
        "title": "句  其二",
        "author": "赵庚夫",
        "content": "故人埋玉僧归塔，独听疎钟起暮愁。",
        "dynasty": "宋",
        "collection_info": null
    },
    {
        "uuid": "3cf4b186d23a29a231059ea7eed5bc7d",
        "title": "句  其三",
        "author": "赵庚夫",
        "content": "鹤残篱外笋，鼠舐墨中胶。",
        "dynasty": "宋",
        "collection_info": null
    },
    {
        "uuid": "09a920fdefb59a6d6a34201961e02d46",
        "title": "句  其四",
        "author": "赵庚夫",
        "content": "诗句日从窗眼写，墨丸夜入枕头收。",
        "dynasty": "宋",
        "collection_info": null
    }
]