[
    {
        "uuid": "94321609dd010883123738b32101f97e",
        "title": "婆罗门引 帐云暮卷",
        "author": "杨景",
        "content": "帐云暮卷，漏声不到小帘栊。\n银汉夜洗晴空。\n皓月堂轩高挂，秋入广寒宫。\n正金波不动，桂影玲珑。\n佳人未逢。\n怅此夕、与谁同。\n对酒当歌，追念霜满愁红。\n南楼何处，愁人在、横笛一声中。\n凝望眼、立尽西风。",
        "dynasty": "宋",
        "collection_info": null
    },
    {
        "uuid": "b129227a6ae53baeb45655f7e2ecbdae",
        "title": "政和二年三月廿四日鄜延帅府大阅即席呈献帅座贾公凯歌  其一",
        "author": "杨景",
        "content": "旌旗风暖扬春晖，的皪寒光照铁衣。\n壮士衔枚听传令，边鸿敢傍阵云飞。",
        "dynasty": "宋",
        "collection_info": null
    },
    {
        "uuid": "c9850d88665eb34058bb6132104fbd58",
        "title": "政和二年三月廿四日鄜延帅府大阅即席呈献帅座贾公凯歌  其二",
        "author": "杨景",
        "content": "奏罢清笳听凯歌，行启细柳拂雕戈。\n征人尽道从军乐，城上黄云喜气多。",
        "dynasty": "宋",
        "collection_info": null
    },
    {
        "uuid": "39f4a4c39bd2bc06b1f0cd87ad673d3e",
        "title": "政和二年三月廿四日鄜延帅府大阅即席呈献帅座贾公凯歌  其三",
        "author": "杨景",
        "content": "天兵十万拥貔貅，紫塞年年大有秋。\n不是颉羌求款附，为君唾手取灵州。",
        "dynasty": "宋",
        "collection_info": null
    },
    {
        "uuid": "bb9cd7d90fd2a649421e704f45ded05a",
        "title": "政和二年三月廿四日鄜延帅府大阅即席呈献帅座贾公凯歌  其四",
        "author": "杨景",
        "content": "正塞从来豫虏谋，好将忠赤报衙头。\n速修朝觐趋丹凤，乞汝河西十二州。",
        "dynasty": "宋",
        "collection_info": null
    },
    {
        "uuid": "8e408faa76ea4053e3ec687b62990764",
        "title": "政和二年三月廿四日鄜延帅府大阅即席呈献帅座贾公凯歌  其五",
        "author": "杨景",
        "content": "王畿诸将戍沙场，亦有家书寄雁行。\n不说边庭征战苦，侍郎恩意似汾阳。",
        "dynasty": "宋",
        "collection_info": null
    },
    {
        "uuid": "37f743771c76e6160ac9b5a92b224ca3",
        "title": "政和二年三月廿四日鄜延帅府大阅即席呈献帅座贾公凯歌  其六",
        "author": "杨景",
        "content": "丈丈蛇矛锦甲新，虬鬚虎头汉将军。\n弯弓盘马当牙帐，双发鸣髇入塞云。",
        "dynasty": "宋",
        "collection_info": null
    },
    {
        "uuid": "87bbe576b3d773ad3a08c0ffb3c1aaf2",
        "title": "政和二年三月廿四日鄜延帅府大阅即席呈献帅座贾公凯歌  其七",
        "author": "杨景",
        "content": "控弦十万汉蕃兵，行鼓分屯细柳营。\n白面元戎心似铁，不教羌骑近长城。",
        "dynasty": "宋",
        "collection_info": null
    },
    {
        "uuid": "8d6f65a8078be51a43b60c9029b3f176",
        "title": "政和二年三月廿四日鄜延帅府大阅即席呈献帅座贾公凯歌  其八",
        "author": "杨景",
        "content": "崆峒猛士射鵰还，三石雕弓月样弯。\n为问辕门何似勇，划骑生马注南山。",
        "dynasty": "宋",
        "collection_info": null
    },
    {
        "uuid": "84029f8550595949c2d466c1789def27",
        "title": "政和二年三月廿四日鄜延帅府大阅即席呈献帅座贾公凯歌  其九",
        "author": "杨景",
        "content": "招马红旗绣浪开，战鼙百面打春雷。\n南山万仞阴崖险，似箭红尘一溜来。",
        "dynasty": "宋",
        "collection_info": null
    },
    {
        "uuid": "101aa05fc91f02f2d9f977b3ff790683",
        "title": "政和二年三月廿四日鄜延帅府大阅即席呈献帅座贾公凯歌  其一○",
        "author": "杨景",
        "content": "宿麦斜桑满塞垣，弯已经不復射游魂。\n华戎说罢干戈事，万岁山呼荷至尊。",
        "dynasty": "宋",
        "collection_info": null
    }
]