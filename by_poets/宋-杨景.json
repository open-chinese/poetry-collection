[
    {
        "uuid": "24202df11eaaae80187e983e561fab6d",
        "title": "婆罗门引 帐云暮卷",
        "author": "杨景",
        "content": "帐云暮卷，漏声不到小帘栊。\n银汉夜洗晴空。\n皓月堂轩高挂，秋入广寒宫。\n正金波不动，桂影玲珑。\n佳人未逢。\n怅此夕、与谁同。\n对酒当歌，追念霜满愁红。\n南楼何处，愁人在、横笛一声中。\n凝望眼、立尽西风。",
        "dynasty": "宋",
        "collection_info": null
    },
    {
        "uuid": "1d4f9326936601a649a14715c459dfa7",
        "title": "政和二年三月廿四日鄜延帅府大阅即席呈献帅座贾公凯歌  其一",
        "author": "杨景",
        "content": "旌旗风暖扬春晖，的皪寒光照铁衣。\n壮士衔枚听传令，边鸿敢傍阵云飞。",
        "dynasty": "宋",
        "collection_info": null
    },
    {
        "uuid": "f51d75f09c3de1f465c837995d6efff2",
        "title": "政和二年三月廿四日鄜延帅府大阅即席呈献帅座贾公凯歌  其二",
        "author": "杨景",
        "content": "奏罢清笳听凯歌，行启细柳拂雕戈。\n征人尽道从军乐，城上黄云喜气多。",
        "dynasty": "宋",
        "collection_info": null
    },
    {
        "uuid": "5d4c80efb910677d3494a566d69644fa",
        "title": "政和二年三月廿四日鄜延帅府大阅即席呈献帅座贾公凯歌  其三",
        "author": "杨景",
        "content": "天兵十万拥貔貅，紫塞年年大有秋。\n不是颉羌求款附，为君唾手取灵州。",
        "dynasty": "宋",
        "collection_info": null
    },
    {
        "uuid": "6809d99cbb15aca9d99f37e82ca2b63e",
        "title": "政和二年三月廿四日鄜延帅府大阅即席呈献帅座贾公凯歌  其四",
        "author": "杨景",
        "content": "正塞从来豫虏谋，好将忠赤报衙头。\n速修朝觐趋丹凤，乞汝河西十二州。",
        "dynasty": "宋",
        "collection_info": null
    },
    {
        "uuid": "e6c20758ace31dd5a19b85365a265e56",
        "title": "政和二年三月廿四日鄜延帅府大阅即席呈献帅座贾公凯歌  其五",
        "author": "杨景",
        "content": "王畿诸将戍沙场，亦有家书寄雁行。\n不说边庭征战苦，侍郎恩意似汾阳。",
        "dynasty": "宋",
        "collection_info": null
    },
    {
        "uuid": "ff130a56a4a192adad5eca85e27305a7",
        "title": "政和二年三月廿四日鄜延帅府大阅即席呈献帅座贾公凯歌  其六",
        "author": "杨景",
        "content": "丈丈蛇矛锦甲新，虬鬚虎头汉将军。\n弯弓盘马当牙帐，双发鸣髇入塞云。",
        "dynasty": "宋",
        "collection_info": null
    },
    {
        "uuid": "3d7135e628487f82e016a5c15b9165cb",
        "title": "政和二年三月廿四日鄜延帅府大阅即席呈献帅座贾公凯歌  其七",
        "author": "杨景",
        "content": "控弦十万汉蕃兵，行鼓分屯细柳营。\n白面元戎心似铁，不教羌骑近长城。",
        "dynasty": "宋",
        "collection_info": null
    },
    {
        "uuid": "56e68a241bb7800cc9a1b9d0acca968c",
        "title": "政和二年三月廿四日鄜延帅府大阅即席呈献帅座贾公凯歌  其八",
        "author": "杨景",
        "content": "崆峒猛士射鵰还，三石雕弓月样弯。\n为问辕门何似勇，划骑生马注南山。",
        "dynasty": "宋",
        "collection_info": null
    },
    {
        "uuid": "6a73aa71cddecb4f5fa3e82257d8cb05",
        "title": "政和二年三月廿四日鄜延帅府大阅即席呈献帅座贾公凯歌  其九",
        "author": "杨景",
        "content": "招马红旗绣浪开，战鼙百面打春雷。\n南山万仞阴崖险，似箭红尘一溜来。",
        "dynasty": "宋",
        "collection_info": null
    },
    {
        "uuid": "b7e9a289c5a151d13d45b7d5349a1a43",
        "title": "政和二年三月廿四日鄜延帅府大阅即席呈献帅座贾公凯歌  其一○",
        "author": "杨景",
        "content": "宿麦斜桑满塞垣，弯已经不復射游魂。\n华戎说罢干戈事，万岁山呼荷至尊。",
        "dynasty": "宋",
        "collection_info": null
    }
]