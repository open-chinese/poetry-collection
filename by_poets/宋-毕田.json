[
    {
        "uuid": "c80a151fa01ba7a2683091102de8dfd5",
        "title": "鹅羊山",
        "author": "毕田",
        "content": "羽客何年此炼丹，尚留空竈镇孱颜。\n云中鸡犬仙应远，山下鹅羊石转顽。\n湘渚几因沧海变，辽城无復令威还。\n何年仙驭还来此，尽遣飞腾上九关。",
        "dynasty": "宋",
        "collection_info": null
    },
    {
        "uuid": "2e627d5864ed3cd446b7fddf45c400f9",
        "title": "醉乡",
        "author": "毕田",
        "content": "三宿酣神酎，乡名因此呼。\n山中千日者，自合是仙都。",
        "dynasty": "宋",
        "collection_info": null
    },
    {
        "uuid": "e06f3bceec826ae15bace709e77eff6b",
        "title": "朱陵洞水帘",
        "author": "毕田",
        "content": "洞门千尺挂飞流，玉碎珠联冷喷秋。\n今古不知谁捲得，绿萝为带月为钩。",
        "dynasty": "宋",
        "collection_info": null
    },
    {
        "uuid": "375e0305edde13a85e3d778173708698",
        "title": "凝碧亭",
        "author": "毕田",
        "content": "四面山屏迭万重，古岚浓翠锁寒空。\n清秋独倚危阑立，身在琉璃世界中。",
        "dynasty": "宋",
        "collection_info": null
    },
    {
        "uuid": "e2d4c191c8f5641f40aa8cee28dd11ba",
        "title": "掷钵峰",
        "author": "毕田",
        "content": "应将钵渡鬬神通，掷去乘将赴帝宫。\n争似岭头提不起，于今相续阐真风。",
        "dynasty": "宋",
        "collection_info": null
    },
    {
        "uuid": "7a1b039b70228f71adbacbf16565fd72",
        "title": "真霜寺",
        "author": "毕田",
        "content": "石上泉华喷猛霜，境奇因此闢禅坊。\n使君环笏留何用，枯木千余满一堂。",
        "dynasty": "宋",
        "collection_info": null
    },
    {
        "uuid": "00d0a39a28ff501ca429fbd543f53e85",
        "title": "大哀洲",
        "author": "毕田",
        "content": "玉辇南巡去不还，翠娥望断楚云间。\n波寒剩写哀絃怨，露冷偏滋泪篠斑。\n一水盈盈伤远目，九峰𡾼𡾼惨愁颜。\n荒洲千古凄凉地，半掩空祠向暮山。",
        "dynasty": "宋",
        "collection_info": null
    },
    {
        "uuid": "3923a2d461871281f442cc3470bfad8c",
        "title": "神鼎山",
        "author": "毕田",
        "content": "玉趾分明印绝巓，药成仙去几千年。\n深藏宝鼎今方出，合得丹经与世传。",
        "dynasty": "宋",
        "collection_info": null
    },
    {
        "uuid": "3095369a2a5ec13f9b149045f65e291d",
        "title": "香水",
        "author": "毕田",
        "content": "坎上浮图已拂天，椒兰遗馥尚依然。\n九重无復修常贡，空有香名与邑传。",
        "dynasty": "宋",
        "collection_info": null
    },
    {
        "uuid": "a4fd6040b088173f436a2c5b2c7253b7",
        "title": "罗汉縧",
        "author": "毕田",
        "content": "五百酰栖绝洞深，空留辙迹杳难寻。\n绿丝縧带何人施，长到春来挂满林。",
        "dynasty": "宋",
        "collection_info": null
    }
]