[
    {
        "title": "梅林分韵赋诗得下字",
        "author": "施晋卿",
        "content": "郊原宿雨余，雪重云垂野。\n春信初动摇，欲往岂无驾。\n使君早着鞭，问路逢耕者。\n深寻烟雨村，共作诗酒社。\n庭荒六老树，气象自俨雅。\n一笑呼酒来，大盆注老瓦。\n最后看枯株，何意当大厦。\n夭矫待风云，有年天宝假。\n须知羹鼎调，嘉宝系用舍。\n我欲寿使君，罇罍更倾泻。\n明朝得楚骚，健甚无屈贾。\n君今有锡环，诏落九天下。\n蜀江雪浪来，棹趁船人把。\n留滞以诸生，斯文要陶冶。\n惟应郢中歌，倡绝和自寡。\n更闻督熊儿，夜赋烛余灺。\n它年看无双，声誉出江夏。\n却笑昌黎公，阿买字能写。",
        "dynasty": "宋",
        "collection_info": null
    }
]