[
    {
        "uuid": "17c0074158e5f351de0da47b94434317",
        "title": "次韵答李孟达通判索鄙诗",
        "author": "沈继祖",
        "content": "删后无诗亦可忧，人言赋者古诗流。\n欲闻正始今安在，须向先秦以上求。\n玄酒大羹存至味，子虚亡是谩相酬。\n万人丛裏谁人晓，独有夫君暗点头。",
        "dynasty": "宋",
        "collection_info": null
    },
    {
        "uuid": "6c224f96148d4923394a689fefa11e6b",
        "title": "和黄叔万游西湖韵",
        "author": "沈继祖",
        "content": "城西去天纔尺五，遡游从之不修阻。\n西湖春水涨旧痕，葡萄盎盎浮春醑。\n鱼成队阵影虚游，禽呼友朋声乐与。\n船行是处有佳趣，芳草和烟迷断浦。\n小桥曲径通深幽，疑在阆风与玄圃。\n花飞犹有半粧在，柳长尚作画眉妩。\n酒中之仙仅八人，把杯谁是湖山主。\n楼台倒影俯清漪，密树摇风翠交舞。\n妙处政自落笔难，安得君房妙言语。\n只将剧饮饯残春，一醉忘形到尔汝。\n黄香可人招不来，云烟落纸英词吐。\n三年与君巴峡游，至今诗名播西土。\n金华不生有嫡孙，一时纸贵人争覩。\n维莫之春作兹游，绝忆苏仙赋东武。\n从今风月三千篇，要扫冰溪九万楮。\n芰荷立水更重游，当戒行厨治尊俎。",
        "dynasty": "宋",
        "collection_info": null
    },
    {
        "uuid": "c5de417bcbb145a7e6ea06fb3f320ef4",
        "title": "游西湖用中字韵呈直院高舍人",
        "author": "沈继祖",
        "content": "制兼内外文章伯，远过当年高侍中。\n运笔不停池水黑，举觞未厌酒珠红。\n泛舟但仰膺门峻，登岘夫何湛辈同。\n傥以言诗许商赐，诗工宁復恨人穷。",
        "dynasty": "宋",
        "collection_info": null
    },
    {
        "uuid": "a68f771be22da3c4e9885cdfa43e0331",
        "title": "题归州黄教授鲁斋",
        "author": "沈继祖",
        "content": "鲁斋居士自忘机，丈席凝尘日下帷。\n甫也犹为老宾客，参乎独得道精微。\n奏篇已草三千牍，大厦当求四十围。\n行矣道山邻日月，未容巴蜀久相依。",
        "dynasty": "宋",
        "collection_info": null
    },
    {
        "uuid": "6463219efa8e8c3340a299d320549942",
        "title": "山斋诗",
        "author": "沈继祖",
        "content": "置之一壑谢鲲像，画入三峰潘阆图。\n二子居山真得趣，山斋曾为写真无。",
        "dynasty": "宋",
        "collection_info": null
    },
    {
        "uuid": "3a0bca666331eea2bb2869e39e5a706a",
        "title": "俞舜俞作墨梅八轴皆取古人诗句请余赋之",
        "author": "沈继祖",
        "content": "天生万物俱森罗，诗人于梅诗独多。\n不言成蹊桃与李，何敢当此不类歌。\n由来画中有新诗，俞君造次以笔追。\n浑然莫知诗画异，手与心犹不自知。\n红杏花开惊羯鼓，虞美草认歌声舞。\n笔能招此玉梅梦，花非解语如欲语。\n我生身世两茫茫，独与此花交分长。\n书窗有月半弄影，山驿无风远有香。\n溪流落英送我别，谁念孤芳增皎洁。\n此时我有万斛愁，吹断参差山石裂。\n吴霜忽点双鬓华，故人各在天一涯。\n南望一枝书断绝，临风不復三叹嗟。\n天花何曾着禅定，百忧炼心澄古井。\n世有铁心石肠人，举似我诗应首肯。",
        "dynasty": "宋",
        "collection_info": null
    },
    {
        "uuid": "94898f402037729106cd4292dbd47b30",
        "title": "昭君村",
        "author": "沈继祖",
        "content": "黄沙漫空天一色，漠北阴山断行迹。\n明妃辞汉适单于，委骨胡沙无来日。\n心事欲向琵琶传，天荒地老何人识。\n胡鴈经年去会还，汉月几夜圆復缺。\n鴈飞那解寄音尘，月明不管人愁绝。\n冢上千年不改青，怨入边风与羌笛。\n谁为君王设此谋，纵杀画工果何益。\n至今犹使昭君村，有女炙面殊不惜。\n汉已无策唐效之，公主沦弃豺狼域。\n何不设备御狂胡，人言仲舒计已疏。\n不以女色媚穹庐，圣宋之德千古无。",
        "dynasty": "宋",
        "collection_info": null
    },
    {
        "uuid": "67ede43c557a2789777d11db45321531",
        "title": "杏花村",
        "author": "沈继祖",
        "content": "杏破繁枝春意闹，牙盘堆实荐时新。\n仙家种此应知味，试问庐山姓董人。",
        "dynasty": "宋",
        "collection_info": null
    },
    {
        "uuid": "4a9bd12da0c8953c21c7325c0d95ce76",
        "title": "爱民堂为涪陵卢使君题",
        "author": "沈继祖",
        "content": "我来盛山郡，从公岁及朞。\n公之字鳏寡，乳保于婴儿。\n公去再改岁，所去尤见思。\n至今盛山民，敬奉卢公祠。\n借留既不遂，涪江移州麾。\n两地虽少异，所爱则均施。\n去秋少城役，与公同试闱。\n把臂道畴昔，耿耿青灯期。\n对床风雨夜，夜语惊闻鷄。\n日有文字乐，唱酬多新诗。\n讫事遍游览，扁舟更同归。\n涪陵五日留，民物何熙熙。\n道中行歌者，拍手童稚嬉。\n终岁闾里间，不闻吏卒追。\n皆曰贤太守，父母其忍欺。\n政成多休暇，百废举无遗。\n美哉轮奂新，有堂崇故基。\n名堂形至意，爱民真天资。\n同时王别驾，誉处出一辞。\n醉余书牓字，银鈎照江湄。\n有客涪陵来，称颂世所稀。\n坐想觞咏乐，形留而神驰。\n愿同邹湛辈，记名千载垂。\n惟公甚盛德，岂待于发挥。\n当闻卜式语，治民适其宜。\n辟如牧羊者，败群当去之。\n雪霜与雨露，天以成四时。\n威克与刚克，要不伤于慈。\n公藴经纶妙，未易坐井窥。\n因诗赞一二，以诏来者知。",
        "dynasty": "宋",
        "collection_info": null
    },
    {
        "uuid": "5b3068eae7014a93c1e69e2020c04643",
        "title": "友善堂为张以道题",
        "author": "沈继祖",
        "content": "上士与下士，多闻或寡闻。\n子诚能尚友，我亦叹离羣。\n磨琢功当进，金兰志不分。\n孝标何所见，但广绝交文。",
        "dynasty": "宋",
        "collection_info": null
    },
    {
        "uuid": "0e93782da6a5a019a8ed26fdb7378d9f",
        "title": "送直阁刘郎中知平江府",
        "author": "沈继祖",
        "content": "星郎星使两俱优，三辅黄图帝选侯。\n万里登瀛超弱水，一轮有月照苏州。\n刀飞雪缕夸鲈鲙，云作奇峰簇虎丘。\n太守能书传宝帖，洞庭应寄橘千头。",
        "dynasty": "宋",
        "collection_info": null
    },
    {
        "uuid": "ac92049fbdb652d682bbac4e6330abca",
        "title": "送洪内翰知太平府",
        "author": "沈继祖",
        "content": "文章有正派，此派公独传。\n中绝仅如綫，鸾胶真续弦。\n自有科举累，吾道几弃捐。\n相挻入茫昧，一律争谈玄。\n谁洗新学肠，少愈自圣颠。\n斯文日琢丧，未丧关诸天。\n上帝实惠顾，为时生此贤。\n高文破崖岸，天地发大全。\n论事似陆贽，实录如史迁。\n绪余寄吟咏，直追风雅篇。\n根本于丘轲，道德其渊源。\n如奏清庙瑟，三叹遗音存。\n如闻阳春曲，和者奚寡焉。\n公昔在西掖，丝纶代王言。\n胥吏俱腕脱，思涌惊飞泉。\n玉堂久挥翰，夜席屡为前。\n禁中得颇牧，可但词采专。\n草书招赞普，传檄定幽燕。\n欲清塞北尘，自许素志坚。\n经纶天下手，绘像期凌烟。\n异论忽矛盾，去国何翩然。\n申伯宣辅相，有时于蕃宣。\n帆锦落天东，寒色与江连。\n雪意聚忽散，鴈字整復偏。\n行行采石江，斗酒酹谪僊。\n古来文士贵，宠数极异恩。\n金井沃醉面，落笔动至尊。\n愿言投谮者，以雪千载冤。\n伟哉扶靴气，宁復事拘挛。\n异世傥同调，一繫五湖船。",
        "dynasty": "宋",
        "collection_info": null
    },
    {
        "uuid": "dee433f81ebfcb2cb1bdfc3e866a76a6",
        "title": "上章帅侍郎  其一",
        "author": "沈继祖",
        "content": "太平之兆从西起，西方人兮独宏伟。\n中兴三相西蜀英，魏雍沂国封鼎峙。\n得君之专不约同，应龙翔云鱼有水。\n大勋将集自有时，时望今归章夫子。\n岷峨英气蟠千年，十年鬰蟠一朝启。\n固应世命生大材，天下重轻之所繫。\n六鳌不动海岳崇，八柱檠天穹窿倚。",
        "dynasty": "宋",
        "collection_info": null
    },
    {
        "uuid": "ab8b565b2d7b66c5b65723deee67797f",
        "title": "上章帅侍郎  其二",
        "author": "沈继祖",
        "content": "寿皇燕翼贻孙谋，寘公从橐良有以。\n龙蟠虎踞帝王都，居守重任不轻畀。\n神州陆沉五终星，有雠未復己三世。\n经营江表诚急先，移镇上流实隆委。\n议和但苟朝夕安，岁输金缯殊未已。\n无事坐养百万师，所虑民贫财益匮。\n胡雏何知蓄狂谋，天其启我或在此。\n荆州昔号用武国，曹瞒落笔惊刘备。\n况今吴蜀势连衡，乘时振槁悉披靡。\n料人当要知料己，上策由来当自治。\n实边至计耕与桑，祖逖未可成败议。\n祖宗德泽在遗黎，中原自有壶浆至。\n我公恩信结人深，岂独长城贤万里。\n尝闻机会不容髮，尚父宵征奚暇寐。\n诸葛手握将相权，愿改吾短不自恃。\n其心休休能有容，即是古人勋业地。\n往时韩富屡守藩，以养威望须历试。\n一旦大用无间言，列圣用人有深意。\n虽然五大不在边，端委面槐乃公位。\n玄龄如晦不言功，持效于君兼众美。\n大江之西有癯儒，半生混迹渔樵裏。\n兵书一箧老无功，耿耿但余忧国泪。\n一官漫仕不疗饥，五斗折腰安敢耻。\n沮漳时倚仲宣楼，往事成尘谁復纪。\n此生幸识元紫芝，今为晏御尤自喜。\n冯驩欲歌归来乎，绕朝有策不用耳。\n函关请封一丸泥，赞普可招尺书纸。\n我思古人不可见，空对孤灯慕青史。\n公能挈之于沉渊，犹拟楯墨书檄字。\n举似孙郎帐下儿，或能道人意中事。",
        "dynasty": "宋",
        "collection_info": null
    },
    {
        "uuid": "0694fcecf15d576dd0457c88447d6605",
        "title": "上扬州钱帅",
        "author": "沈继祖",
        "content": "名世半千推硕德，淮南第一是扬州。\n一尘不动边民乐，知有威声慑虏酋。\n人谓儒生将略疏，世人元未识真儒。\n天下武夫俱夺气，钱公赤手缚于菟。\n丰水有芑岂不仕，论者以为数世仁。\n寿皇所以遗嗣圣，如此真材有几人。\n夷虏久知唐李揆，近闻松漠抗毡车。\n虏在目中余事耳，不烦遥度扫穹庐。\n天津桥上骑馿客，儒者知兵似晋公。\n五大在边非所称，谋谟合在庙堂中。\n春风十里杨花路，天下花中独有琼。\n樽俎折衝多胜赏，一时纸贵有诗声。\n淮南好客词人盛，风雅而来大小山。\n旧客尚余枚叟在，秋风零落鬓毛班。\n联名鴈塔终呈再，讨贼螺川又几年。\n范叔一寒今若此，绨袍或有故人怜。\n少陵去阆依严郑，彭泽还家太守贤。\n北道主人天下士，何须羞涩问囊钱。\n万事消磨独有诗，人言此派在江西。\n所期诵句百僚上，佳士由来经品题。",
        "dynasty": "宋",
        "collection_info": null
    },
    {
        "uuid": "b3e6336e3651b78c82f53431b0534ca2",
        "title": "又代上张帅太尉",
        "author": "沈继祖",
        "content": "三杰人材有重轻，子房呼字不呼名。\n天授家传此韬略，固应堂上有奇兵。\n方虎成功张仲在，惟忠与孝一心纯。\n英姿鹦鹉洲前见，异日麒麟閤上人。\n挟纩皆由一语温，吮疽效命亦前闻。\n听得武昌军士说，张家军比岳家军。\n元颜辛巳寇边日，十骑能收唐邓州。\n奈何养兵一百万，岁以金缯遗虏囚。\n春秋尚復九世雠，和议于今六十秋。\n诸将宁无持禄念，将军必不为身谋。",
        "dynasty": "宋",
        "collection_info": null
    },
    {
        "uuid": "b479f355b527251c216b3acdd3e78675",
        "title": "三月晦日即席和章帅侍郎",
        "author": "沈继祖",
        "content": "玉帐清无一点尘，浃旬休暇乐延宾。\n二天共醉千钟酒，三月惟余一日春。\n风急鸟雏犹唤友，雨晴燕子也留人。\n骊珠八七盈怀袖，归去行囊喜不贫。",
        "dynasty": "宋",
        "collection_info": null
    },
    {
        "uuid": "ba065519a55b7506a0795ac845d3a240",
        "title": "和阎帅侍郎见寄",
        "author": "沈继祖",
        "content": "全荆百万兵屯云，甲光耀日争晶荧。\n中有诗书礼乐帅，声色不动今孔明。\n幕府昼闲多啸咏，风流文采被诸生。\n嗟予入蜀四载久，恨未得承謦欬声。\n今为属县方託迹，似闻号召将朝京。\n荆州一纸贤十部，字画飞动诗语清。\n居然二妙到蔀屋，再拜庄诵心已倾。\n忆昔锦城秋月裏，张侯更迭赋歌行。\n人生聚散不可料，如月圆缺与阴晴。\n岂期斐章辱赐和，骊珠宝璐箧笥盈。\n傥因徐辟见孟子，有志未就公其成。",
        "dynasty": "宋",
        "collection_info": null
    },
    {
        "uuid": "dbc0fca6182180db25b6adbd85289168",
        "title": "次瞿塘寄呈杨帅",
        "author": "沈继祖",
        "content": "转柁边楼隔夕阳，竹枝歌断送飞航。\n敢同计事追韩信，每辱扬鞭问葛彊。\n鴈影入江三峡冷，猿音呼月五更长。\n功名岁晚貂裘弊，归鬓应怜已点霜。",
        "dynasty": "宋",
        "collection_info": null
    },
    {
        "uuid": "d7f927cd18241bbc5d8c0b739e139b0c",
        "title": "送阁学袁尚书帅蜀分得云字韵",
        "author": "沈继祖",
        "content": "秋郊时出祖，秋尽不余分。\n西湖贮秋色，护日浮轻云。\n煌煌元戎乘，行旃驻河濆。\n璧水官僚多，飞盖凝祥氛。\n坐间皆诗流，觞咏更纷纭。\n司成风骚将，诗坛推冠军。\n分韵召众作，号令听鼓鼖。\n古诗重送别，今当超前闻。\n伟哉益州牧，学奥穷典坟。\n知略辏上前，一洗凡马群。\n久着侍臣冠，献纳趋朝昕。\n全蜀谋帅重，临遣上意勤。\n惟先抚摩术，可策恢復勋。\n大雠竟未復，以周事夷獯。\n蜀民贫已甚，苛取犹丝棼。\n公施活国手，如拯溺救焚。\n未省锦城乐，侈靡徒纷纷。\n行看清献归，以道佐吾君。\n百壶致饮饯，宁復惜醉醺。\n蜀都虽可赋，于公何足云。\n诸葛有盛心，独得之河汾。\n赠言吾岂敢，此意渺无垠。\n抑使后来者，有感于斯文。",
        "dynasty": "宋",
        "collection_info": null
    },
    {
        "uuid": "f9e9decfeda19bdfe5d116c189b96a4f",
        "title": "送杨侍郎帅江陵  其一",
        "author": "沈继祖",
        "content": "王眷勤三接，儒流见一真。\n维申柔且直，于尹学焉臣。\n玉铉当调化，金城要得人。\n行看司马相，端委静边尘。",
        "dynasty": "宋",
        "collection_info": null
    },
    {
        "uuid": "19040939cbf850b8319cf4780a618842",
        "title": "送杨侍郎帅江陵  其二",
        "author": "沈继祖",
        "content": "蜀道登门日，于今十五秋。\n恩勤怀荐祢，飘泊久依刘。\n兹辍中台望，将宽北顾忧。\n望之多献纳，有欲为王留。",
        "dynasty": "宋",
        "collection_info": null
    },
    {
        "uuid": "199fde1423dd60188531573d6caa3bdc",
        "title": "送閤学袁尚书帅蜀  其一",
        "author": "沈继祖",
        "content": "平章西事久仪图，朝有佥言帝曰俞。\n竟识向来袁彦道，无忧今有管夷吾。\n汉中席捲三秦定，卞子功成两虎俱。\n根本所先能用蜀，况乘兴运即擒胡。\n蜀备三边北最多，西南未易便包戈。\n嗟哉作俑茶盐酒，久矣疲民战守和。\n筑室道谋须勇决，养鱼沸鼎益烦苛。\n归来便把中书笔，留与儿童日咏歌。",
        "dynasty": "宋",
        "collection_info": null
    },
    {
        "uuid": "d4ca81b1831a77572d981b6b6d40f343",
        "title": "送閤学袁尚书帅蜀  其二",
        "author": "沈继祖",
        "content": "兵书一箧老空休，尚记当年寓益州。\n扪蝨盖尝谈世事，鲙鲈聊復寄扁舟。\n我方泥饮夸严尹，公喜逢时过武侯。\n作此短歌怀感遇，运斤班郢独包羞。",
        "dynasty": "宋",
        "collection_info": null
    },
    {
        "uuid": "aef3cc4edd4d3c0eae868ac653c04363",
        "title": "送杨寺丞浑父帅安康",
        "author": "沈继祖",
        "content": "杨子声名鹤在阴，诗书作帅有谋深。\n开关入洛平如掌，击楫中流酬此心。\n胡运只今那得久，齐疆指日自归侵。\n君当草奏摅忠愤，所领州名力去金。",
        "dynasty": "宋",
        "collection_info": null
    },
    {
        "uuid": "13ec4f11a0e6fff2d05bd48550510390",
        "title": "寄题新昌簿厅绿阴亭",
        "author": "沈继祖",
        "content": "洛下追收黄耳信，林间闻创绿阴亭。\n千章古树虚帘接，四月清风羽扇停。\n兄弟头颅时感叹，江湖岁月久飘零。\n对床夜话知他日，幽赏如何得细听。",
        "dynasty": "宋",
        "collection_info": null
    }
]