[
    {
        "uuid": "08983023494b45c61cb05385995986e9",
        "title": "挽赵秋晓  其一",
        "author": "张登辰",
        "content": "儒风凋落尽，生意仅如丝。\n一自先生死，深为吾道悲。\n颓波谁砥柱，善类孰纲维。\n有子森如玉，斯文想未衰。",
        "dynasty": "宋",
        "collection_info": null
    },
    {
        "uuid": "8f715cd2802fdf49f612caa71d30d5b3",
        "title": "挽赵秋晓  其二",
        "author": "张登辰",
        "content": "自古名而寿，宗臣罕有之。\n尝陵终落魄，贺白不期颐。\n天涸璇源派，霜摧玉树枝。\n游魂归故国，忍见黍离离。",
        "dynasty": "宋",
        "collection_info": null
    },
    {
        "uuid": "f78077ddfb6658fac2932fa752bd24c6",
        "title": "挽赵秋晓  其三",
        "author": "张登辰",
        "content": "羁贯分灯读，论交若弟兄。\n羡君先得隽，嗟我老无成。\n几载同忧患，终年隔死生。\n梦中犹历历，笑语若生平。",
        "dynasty": "宋",
        "collection_info": null
    },
    {
        "uuid": "027bea3048a85722ef0016189bcff772",
        "title": "赭衣舂",
        "author": "张登辰",
        "content": "赭衣舂永巷，酸风起暮杵。\n声声碎妾心，妾儿痛隔三千里。\n灞水欢迎骨肉恩，子母再见无由缘。\n谁将鸩羽饮龙子，晨猎上林如意死。\n妾耳纵能闻，妾目那能视。\n妾口纵能言，妾足安能履。\n白日改色天容愁，未央宫中桐叶秋。\n堂堂丰沛龙准公，三尺造汉烹英雄。\n击布归来尚无恙，预置股肱如指掌。\n明知戆勃可安刘，何为存妾子母无良谋。",
        "dynasty": "宋",
        "collection_info": null
    }
]