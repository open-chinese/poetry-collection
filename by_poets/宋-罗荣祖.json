[
    {
        "title": "读祖宗伯公临难遗弟诗有感",
        "author": "罗荣祖",
        "content": "豫章风节振荆湘，匪为殷亡为晋亡。\n执手痛罹鸣鹡难，焚裘梦断树藼乡。\n三诗聊寄忠臣愤，九死宁迴国士肠。\n一展遗编一兴慨，令人千载挹辉光。",
        "dynasty": "宋",
        "collection_info": null
    },
    {
        "title": "登齐云和祖天锡公韵",
        "author": "罗荣祖",
        "content": "名山今日始攀跻，峭壁巉崖路欲迷。\n荆棘拨开登月窟，脚根稳着步天梯。\n恍疑身在半空去，忽见鸟从平地飞。\n胜景可人观不徧，挥毫石上且留题。",
        "dynasty": "宋",
        "collection_info": null
    },
    {
        "title": "题灵岩",
        "author": "罗荣祖",
        "content": "巨鰲戴山凌空起，横绝碧云千万里。\n岚风飞凈明彩霞，四宇八纮皆望裏。\n雾障高悬五老峰，朵朵尖削成芙蓉。\n天柱南边五丁立，香炉凿出盘蛟龙。\n仙家七子烧丹处，瑶草琼花间琪树。\n洞门深锁苔自封，黄鹤飞来復飞去。",
        "dynasty": "宋",
        "collection_info": null
    },
    {
        "title": "咏陶",
        "author": "罗荣祖",
        "content": "解体脱世纷，结志怀往义。\n织纬足充粮，种秫常供醉。\n素琴寄长谣，孤衿抗高视。\n国爵屏如羶，家贫甘若嗜。\n径荒早归来，园涉成佳致。\n依俗岂尚同，诡时非立异。\n遥遥五柳风，千载犹相喟。",
        "dynasty": "宋",
        "collection_info": null
    },
    {
        "title": "答招隠",
        "author": "罗荣祖",
        "content": "荡荡唐尧德，乃有箕山臣。\n巍巍周武功，不乏采薇人。\n四皓自躭洛，两龚岂避新。\n并介实天性，离奇非世珍。\n君虽羞独割，余敢辱均茵。\n东皋足舒啸，南亩可充囷。\n弗罫圣人网，常期鸥鸟亲。",
        "dynasty": "宋",
        "collection_info": null
    }
]