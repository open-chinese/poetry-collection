[
    {
        "title": "青门饮 胡马嘶风",
        "author": "时彦",
        "content": "胡马嘶风，汉旗翻雪，彤云又吐，一竿残照。\n古木连空，乱山无数，行尽暮沙衰草。\n星斗横幽馆，夜无眠、灯花空老。\n雾浓香鸭，冰凝泪烛，霜天难晓。\n长记晓妆才了，一杯未尽，离怀多少。\n醉里秋波，梦中朝雨，都是醒时烦恼。\n料有牵情处，忍思量、耳边曾道。\n甚时跃马归来，认得迎门轻笑。",
        "dynasty": "宋",
        "collection_info": null
    },
    {
        "title": "留题南山",
        "author": "时彦",
        "content": "青松夹道英州路，终日千岩万壑间。\n唯是看山心不足，又携兵妓看南山。",
        "dynasty": "宋",
        "collection_info": null
    }
]