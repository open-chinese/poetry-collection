[
    {
        "uuid": "84cd17a8d24e912e824b07d9ac5ce063",
        "title": "登楼有感",
        "author": "倪龙辅",
        "content": "好趁西风理钓舟，半生书剑两悠悠。\n凭高有恨无人识，空负关河万里秋。",
        "dynasty": "宋",
        "collection_info": null
    },
    {
        "uuid": "9b5f4f954027508c47b9e79cc8195459",
        "title": "宫怨",
        "author": "倪龙辅",
        "content": "翠袖无香镜有尘，一枝花瘦不藏春。\n十年不识君王面，始信婵娟解误人。",
        "dynasty": "宋",
        "collection_info": null
    },
    {
        "uuid": "57b19afe9b6de4a50d29383cf5b4604d",
        "title": "酬答",
        "author": "倪龙辅",
        "content": "人生乐处是家山，归即须归说便难。\n吾道何尝拘出处，丈夫例不怕饥寒。\n一天明月随诗笠，万古清风在钓竿。\n浮利浮名尽如许，笑他开眼梦邯郸。",
        "dynasty": "宋",
        "collection_info": null
    },
    {
        "uuid": "a2021758a898e64bebf91f3bf067d457",
        "title": "蔷薇",
        "author": "倪龙辅",
        "content": "洛本空藏画牡丹，海棠出蜀近应难。\n莫嫌村巷蔷薇野，春晚犹堪取次看。",
        "dynasty": "宋",
        "collection_info": null
    },
    {
        "uuid": "9ccb149f342376d8424da9744d78cc30",
        "title": "藏一山房",
        "author": "倪龙辅",
        "content": "屋小书千古，身闲心五湖。\n从人笑迂阔，于道转清孤。\n涯涘观诗砚，阳春借酒壶。\n江边折黄菊，共感老头颅。",
        "dynasty": "宋",
        "collection_info": null
    },
    {
        "uuid": "f631caddd2ba1b38cb5c4d36a8fa86f0",
        "title": "钱谦斋新居",
        "author": "倪龙辅",
        "content": "携琴载鹤又如京，隠处如村却近城。\n吴越山从楼外起，江湖水到宅前清。\n草将春色归新句，梅着寒香暖旧盟。\n最喜出门天咫尺，摩挲老眼看升平。",
        "dynasty": "宋",
        "collection_info": null
    },
    {
        "uuid": "14f625201e0036a6e4f6e73371172d58",
        "title": "六经",
        "author": "倪龙辅",
        "content": "四十余万字，字字寓经纶。\n其用通天下，何尝语世人。\n壁藏终有汉，灰冷亦无秦。\n永永扶三极，难穷此道神。",
        "dynasty": "宋",
        "collection_info": null
    }
]