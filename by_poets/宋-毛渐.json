[
    {
        "title": "此君亭歌",
        "author": "毛渐",
        "content": "玉堂视草儒林翁，暂凭熊轼来江东。\n政成暇日开宴席，选胜共诣金仙宫。\n幽亭虚敞竹森耸，低徊映日清阴重。\n静坐爱此君，乃知雅尚人情同。\n屏山迭石色苍翠，我疑巨灵掣断岷峨峰。\n繁霜摧枯木，飞叶穿疏栊。\n芳筵列时果，璀璨间青红。\n羊肋细软蟹螯丰，兵厨酒美琥珀浓。\n褫带就坐约烦礼，幅巾相向聊从容。\n晤言与心契，至乐非丝桐。\n高怀讵比晋七子，徒以散诞相夸雄。\n饮余寓意对棋局，万事不足萦心胸。\n人生天地间，宁异浮萍相值江湖中。\n偶然会合復离散，东西南北随飘风。\n须知此会不易得，为公更釂黄金钟。",
        "dynasty": "宋",
        "collection_info": null
    },
    {
        "title": "桃源洞",
        "author": "毛渐",
        "content": "洞门流水日潺潺，桃坞依然枕水边。\n春色年年花自好，游人谁復遇婵娟。",
        "dynasty": "宋",
        "collection_info": null
    }
]