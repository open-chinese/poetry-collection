[
    {
        "uuid": "b15a7b48bfc63387942360300e2e2540",
        "title": "蝶恋花 云破蟾光穿晓户",
        "author": "宋媛",
        "content": "云破蟾光穿晓户。\n敧枕凄凉，多少伤心处。\n惟有相思情最苦。\n檀郎咫尺千山阻。\n莫学飞花兼落絮。\n摇荡春风，迤逦抛人去。\n结尽寸肠千万缕。\n如今认得先辜负。",
        "dynasty": "宋",
        "collection_info": null
    },
    {
        "uuid": "03500519fe70c4f1350c38fe5037b9d8",
        "title": "阮郎归 东风成阵送春归",
        "author": "宋媛",
        "content": "东风成阵送春归。\n庭花高下飞。\n柔条缭绕入帘帏。\n斑斑装舞衣。\n云鬓乱，坐偷啼。\n郎来何负期。\n人生恰似这芳菲。\n芳菲能几时。",
        "dynasty": "宋",
        "collection_info": null
    }
]