[
    {
        "uuid": "574fdb475e31c0fbfc976fb7dccebd58",
        "title": "和严侍御柟木诗",
        "author": "杨虞仲",
        "content": "两苍崖屹相应对，上面虬龙插崖背。\n青铜为柯石为根，上有虫书篆籀破藓痕。\n诘屈盘根少态度，深锁穷山烟雨暮。\n不愿作材戹万牛，惊世之文那肯露。\n人不满百雪满头，一生忧患几许愁。\n湛辈去逐翁仲游，此树森森春復秋。\n杜陵笔墨光万丈，当时憾不同清赏。\n独寄黄花九日诗，云间声作琳琅响。",
        "dynasty": "宋",
        "collection_info": null
    }
]