[
    {
        "uuid": "edad958b670fc84872769af2479ac419",
        "title": "山居",
        "author": "陈必復",
        "content": "接砌斜通径，缘篱矮结墙。\n地卑蜗篆壁，山暖蜜分房。\n过雨林亭静，落花春昼长。\n幽居差省事，犹有课诗忙。",
        "dynasty": "宋",
        "collection_info": null
    },
    {
        "uuid": "8905b4df981091a8f6818d1abe2823ec",
        "title": "领客游闻人氏省庵园",
        "author": "陈必復",
        "content": "半夜雨方住，一春晴不常。\n倚栏听鸟语，开户纳花香。\n庭暮竹阴浄，池风水气凉。\n几番吟未稳，步月细平章。",
        "dynasty": "宋",
        "collection_info": null
    },
    {
        "uuid": "cc4b6043be0e4af69112ca87f3c8047c",
        "title": "构得",
        "author": "陈必復",
        "content": "构得数檐椽，閒身与静便。\n半帘花影碎，一树鸟声圆。\n吟苦瘦于旧，春寒多似前。\n闭门无客过，心事付琴边。",
        "dynasty": "宋",
        "collection_info": null
    },
    {
        "uuid": "1cd0bf3aadd23f7a7ebbf5d8b2977126",
        "title": "百五节",
        "author": "陈必復",
        "content": "独游苦无侣，偶步到前川。\n春水绿于染，山花红欲然。\n冷烟寒食月，小雨浴蚕天。\n此去嬉游少，风光又一年。",
        "dynasty": "宋",
        "collection_info": null
    },
    {
        "uuid": "e27e3efa58530565179b2faae962dd77",
        "title": "赠林尚仁",
        "author": "陈必復",
        "content": "溪边着吟屋，亦足老生涯。\n洗砚浑池水，敲棋落案花。\n客来多载酒，童去自煎茶。\n爱尔丰标异，逢人满口夸。",
        "dynasty": "宋",
        "collection_info": null
    },
    {
        "uuid": "c9bd6766960a2d30c1d8a298691d7041",
        "title": "舟中得催字",
        "author": "陈必復",
        "content": "山郭少晴日，春阴欲酿梅。\n岸痕新雨过，岛色晓云开。\n数鸟烟中落，一帆天外来。\n溪行正如画，频报长年催。",
        "dynasty": "宋",
        "collection_info": null
    },
    {
        "uuid": "5815b47e6e75a4761fcf159e2e1dbefe",
        "title": "客枕",
        "author": "陈必復",
        "content": "客枕偏饶睡，春归尚拥绵。\n屋深灯易晕，漏短梦难圆。\n栖鸟警凉夜，闹蛙喧雨天。\n一声柔橹过，何处上溪船。",
        "dynasty": "宋",
        "collection_info": null
    },
    {
        "uuid": "7e2de66582d2d216bb1bb4e7fd778072",
        "title": "归自德清",
        "author": "陈必復",
        "content": "午阴云弄日，水涨浪侵矶。\n小港渔舟聚，深村酒户稀。\n牛闲童自睡，蚕熟客方归。\n隔岸人家近，缫声出翠微。",
        "dynasty": "宋",
        "collection_info": null
    },
    {
        "uuid": "2ec02c4dfc6593c42b0695b5dd3b7dfb",
        "title": "游前溪西庵",
        "author": "陈必復",
        "content": "为爱僧居雅，时来扣野扉。\n沼清鱼可数，轩静客忘归。\n修竹负墙立，幽禽背水飞。\n道人差不俗，洗耳听絃徽。",
        "dynasty": "宋",
        "collection_info": null
    },
    {
        "uuid": "28f0bb38a84c0df0bdcc8431e80a03b4",
        "title": "赠张駉",
        "author": "陈必復",
        "content": "乍见语相合，苦吟心更亲。\n老于琴得趣，隠与牧为邻。\n一夜檐花雨，十年江树春。\n所交半湖海，恨晚识斯人。",
        "dynasty": "宋",
        "collection_info": null
    },
    {
        "uuid": "9175c5405711ba6c4d964348dc31a3af",
        "title": "东野故居",
        "author": "陈必復",
        "content": "先生高隠地，遗迹尚堪寻。\n出郭祇疑近，入村还觉深。\n秋光淡平野，暝色带遥岑。\n几度祠边过，诗成不敢吟。",
        "dynasty": "宋",
        "collection_info": null
    },
    {
        "uuid": "c073da1d5006b09374f475daf07b44da",
        "title": "响应寺",
        "author": "陈必復",
        "content": "步屧穷幽讨，扶筇上碧尖。\n山高秋易瘦，瀑小雨方添。\n寺老僧单少，潭深庙祀严。\n平生丘壑志，爱此结茅檐。",
        "dynasty": "宋",
        "collection_info": null
    },
    {
        "uuid": "735356f0578af75a1b3f9b326fbffc5b",
        "title": "宿龙山精舍",
        "author": "陈必復",
        "content": "偶贪禅宇静，幞被到深林。\n夜榻僧同话，寒檐客自吟。\n窗明疑积雪，树黑怪常阴。\n犹恨匆匆出，丁宁约重寻。",
        "dynasty": "宋",
        "collection_info": null
    },
    {
        "uuid": "3b19e6c264c3f57f0d1be1c1b80dd210",
        "title": "僧房",
        "author": "陈必復",
        "content": "结庐修竹裏，身外世缘轻。\n滑几浄如拭，小窗低更明。\n夜深留佛火，人静听钟声。\n共拨炉灰坐，跏趺对短檠。",
        "dynasty": "宋",
        "collection_info": null
    },
    {
        "uuid": "cde7d74b3642d73b5b217248ec894348",
        "title": "山中书事",
        "author": "陈必復",
        "content": "天气如春盎，连朝未有霜。\n数蝉嘶老木，一鸟渡寒塘。\n风竹写晴影，水花临晓妆。\n静中观物化，此意等羲黄。",
        "dynasty": "宋",
        "collection_info": null
    },
    {
        "uuid": "c116adff0998139cc2f9c4b8c82ffe74",
        "title": "晓步",
        "author": "陈必復",
        "content": "清晓步幽径，庭芜带绿莎。\n篱根惟有菊，池面已无荷。\n高树蝉声急，远山寒色多。\n小窗风日转，便觉似春和。",
        "dynasty": "宋",
        "collection_info": null
    },
    {
        "uuid": "238374c6344a033fe9e74e730057766e",
        "title": "吴江道中",
        "author": "陈必復",
        "content": "叶老蚕登箔，泥肥燕葺窠。\n晓风帆腹饱，夜雨柂梢高。\n久客交游少，一春行役多。\n短蓬终日坐，煮茗读离骚。",
        "dynasty": "宋",
        "collection_info": null
    },
    {
        "uuid": "63c2d10fd90d9f7a02f8242516322391",
        "title": "和客用韵",
        "author": "陈必復",
        "content": "麦风翻蝶梦，花露湿蜂窠。\n水阔浪痕帖，雨晴云气高。\n酒功书下下，诗料办多多。\n拟唤三高起，豪吟些楚骚。",
        "dynasty": "宋",
        "collection_info": null
    },
    {
        "uuid": "7726490dc1c8f66fdd88cf5765f1dd0c",
        "title": "舟行崇德",
        "author": "陈必復",
        "content": "落日挂征帆，西风客袂单。\n灯明村店近，船重水程宽。\n芦蓼作秋意，汀洲生晚寒。\n钟声烟外寺，山色梦中看。",
        "dynasty": "宋",
        "collection_info": null
    },
    {
        "uuid": "5919fffe8b86806fd90df05ac3d02935",
        "title": "嘉禾境上",
        "author": "陈必復",
        "content": "联畴冈势断，缺岸浪痕垂。\n野店茅柴酒，人家槿树篱。\n逆风鱼上少，连雨稻开迟。\n客路秋偏好，归程尽是诗。",
        "dynasty": "宋",
        "collection_info": null
    },
    {
        "uuid": "2e539abfcf3a0637e38eb20ac63cb14a",
        "title": "寄石泉云间明府叔  其一",
        "author": "陈必復",
        "content": "容易成离索，临分重忍言。\n夜船杨柳岸，晓枕荻花村。\n山雨断云脚，溪风生浪痕。\n悬知自公退，怀抱欠同论。",
        "dynasty": "宋",
        "collection_info": null
    },
    {
        "uuid": "bc223ac8aaec6216fb526d4dde9d4d73",
        "title": "寄石泉云间明府叔  其二",
        "author": "陈必復",
        "content": "异政人能说，新吟客为传。\n一官清似水，万事信于天。\n养鹤分厨料，收书出俸钱。\n昼庭少公事，闭阁抱琴眠。",
        "dynasty": "宋",
        "collection_info": null
    },
    {
        "uuid": "072c7b28596b6b0443d75c7c00fa9406",
        "title": "寄石泉云间明府叔  其三",
        "author": "陈必復",
        "content": "卧念相从乐，杜门岑寂中。\n曙窗报晴色，寒叶语秋风。\n别去诗难稳，愁来酒易空。\n相看才数驿，好为寄书筒。",
        "dynasty": "宋",
        "collection_info": null
    },
    {
        "uuid": "33ca1be8f0fe187b998f4ab4534beee1",
        "title": "席上和林端隠韵",
        "author": "陈必復",
        "content": "云压檐花重，溪禽湿不飞。\n烟林生暝色，雨砌上苔衣。\n暮鼓深村急，疏钟远寺微。\n吟窗得新句，写向锦囊归。",
        "dynasty": "宋",
        "collection_info": null
    },
    {
        "uuid": "42d770b4498ec413f0eebee32ed568c6",
        "title": "梅花",
        "author": "陈必復",
        "content": "瘦得冰肌骨亦清，诗人于尔独关情。\n孤高不受尘埃涴，洁白犹嫌缟练轻。\n天下有花皆北面，岁寒惟雪可同盟。\n当时只欠灵均识，不与离骚写姓名。",
        "dynasty": "宋",
        "collection_info": null
    },
    {
        "uuid": "4b3a1da5a19abef8ce7a61aab6c5e4a5",
        "title": "防风氏庙",
        "author": "陈必復",
        "content": "一去归期不復闻，故乡目断会稽云。\n乌江空堕将军泪，蜀国曾招望帝魂。\n两壁衣冠存古貌，千年城郭说邦君。\n遗民尚指专车骨，老树槎牙枕庙门。",
        "dynasty": "宋",
        "collection_info": null
    },
    {
        "uuid": "804ec75709b253f3d0549a241d482a27",
        "title": "偶成",
        "author": "陈必復",
        "content": "绕屋栽梅亦可人，最怜夏月绿阴清。\n前村雨过山如洗，深径风来竹自鸣。\n涤砚不嫌池水冷，写书爱傍午窗明。\n近吟未许人知得，且向梅边隠姓名。",
        "dynasty": "宋",
        "collection_info": null
    },
    {
        "uuid": "08001b45483a93256ee45768f7e7e9e9",
        "title": "舟中效东坡用韵",
        "author": "陈必復",
        "content": "底事京尘踏软红，又随征棹过吴松。\n人家半在桑柘住，春水忽迷芦苇丛。\n赤蟹白鱼今稍稍，红樱紫笋已匆匆。\n船窗尽日看山色，多少好山供眼中。",
        "dynasty": "宋",
        "collection_info": null
    },
    {
        "uuid": "124c9379176dcf02679c907c027b2155",
        "title": "春日偕游响应山观瀑泉饮漱玉亭上分复磴拥危泉赋磴韵十四",
        "author": "陈必復",
        "content": "溪山晴色妍，桃李春意剩。\n野服乌角巾，郊游偶乘兴。\n同行皆好宾，乐此境物胜。\n古寺临清潭，鸣泉落危磴。\n孤亭上云雨，木末渺难认。\n林深行渐迷，谷虚语相应。\n阴壑号悲风，悬萝碍飞镫。\n扫花坐寒石，意与幽事称。\n崖巅记曾游，藓湿墨痕凝。\n登高浩怀古，岁月如堕甑。\n百年几朝昏，今昔一长凭。\n道人苦将迎，颇亦厌车乘。\n他时营菟裘，隙地傥可赠。\n举杯酌山灵，兹语为我证。",
        "dynasty": "宋",
        "collection_info": null
    },
    {
        "uuid": "59901fd169a5020de7d1fab4ff5011f9",
        "title": "题东坡画像",
        "author": "陈必復",
        "content": "东坡先生谪仙人，骑鲸海宇几十春。\n麾呵日月斥八极，笑触丰缺天不嗔。\n万里归来故无恙，诸公非復先朝臣。\n空令后世拜公像，洛阳宫阙今成尘。",
        "dynasty": "宋",
        "collection_info": null
    },
    {
        "uuid": "3c688e7330f85638f03570f1dc89d8fd",
        "title": "村家",
        "author": "陈必復",
        "content": "绕郭一溪斜，溪村八九家。\n招邀过邻里，款曲话桑麻。\n老树低眠石，寒流浅漱沙。\n吾生尚萍梗，媿尔独兴嗟。",
        "dynasty": "宋",
        "collection_info": null
    },
    {
        "uuid": "efbbf92be8dafb4599ddfd94339ca4eb",
        "title": "积潦简友人",
        "author": "陈必復",
        "content": "暝锁层阴重，霾深失远峦。\n积流上篱落，飞影度栏干。\n石髮梳风瘦，垣衣护雨寒。\n深怀裹饭去，终媿往来难。",
        "dynasty": "宋",
        "collection_info": null
    },
    {
        "uuid": "64616fc35b6de673af3d39c7be39c41b",
        "title": "苇径",
        "author": "陈必復",
        "content": "苇径通支港，舟行倚岸斜。\n晓沙含宿雨，老树着疏花。\n岁月春城暮，人烟水驿赊。\n仍年为客恨，飘泊祇堪嗟。",
        "dynasty": "宋",
        "collection_info": null
    },
    {
        "uuid": "f20686cf0100e8e30d9c33d8b44e540e",
        "title": "东吴逆旅",
        "author": "陈必復",
        "content": "他乡又寒食，牢落动归心。\n世事少如意，明时无赏音。\n江湖千里客，桑柘一春深。\n昨夜还家梦，西窗见绿阴。",
        "dynasty": "宋",
        "collection_info": null
    },
    {
        "uuid": "4f0710f4f8c301e863e9c53053b1d62a",
        "title": "远游",
        "author": "陈必復",
        "content": "关山劳眺望，宇宙忆经行。\n地隔南溟断，天低北斗横。\n高谯闻远柝，孤枕历寒更。\n隻影惟堪弔，殊乡鲜弟兄。",
        "dynasty": "宋",
        "collection_info": null
    },
    {
        "uuid": "213a573154f3c6a49cec5f0847faec6f",
        "title": "雨晴小步",
        "author": "陈必復",
        "content": "蚕月家家静，村流处处深。\n草分两岸色，竹覆半池阴。\n少饮亦微醉，独行还自吟。\n儿童怪相问，争识野夫心。",
        "dynasty": "宋",
        "collection_info": null
    },
    {
        "uuid": "876ac0e854688e064025280dbe62babb",
        "title": "晨征",
        "author": "陈必復",
        "content": "乱山迎马首，树色辨微茫。\n犬吠一村月，鸦啼满屋霜。\n近郊人语早，远市漏声长。\n隔岸谁家圃，疏梅出短墙。",
        "dynasty": "宋",
        "collection_info": null
    },
    {
        "uuid": "745c26aa7fa15095a3166d5280a416fc",
        "title": "出郭",
        "author": "陈必復",
        "content": "泥深留屐齿，出郭少人行。\n远磬含余韵，疏帘透薄明。\n浮云时态异，流水世情轻。\n只读南华了，年来悟养生。",
        "dynasty": "宋",
        "collection_info": null
    },
    {
        "uuid": "29533b4be8527b01963a0ecdc03d23a8",
        "title": "郊行",
        "author": "陈必復",
        "content": "夏半余寒在，新秧绿未齐。\n僧归知有寺，水尽觉无溪。\n疏径风行箨，空庭鸟篆泥。\n东郊有幽致，小暇一扶藜。",
        "dynasty": "宋",
        "collection_info": null
    },
    {
        "uuid": "fe5693a5cb01c5a0d92ba6bc16e0441e",
        "title": "漏长",
        "author": "陈必復",
        "content": "漏长知夜久，梦薄觉衣轻。\n曙月侵霜白，寒星度水明。\n遥空一雁过，邻屋数鸡鸣。\n着论吾宁敢，徐徐待老成。",
        "dynasty": "宋",
        "collection_info": null
    },
    {
        "uuid": "fabe40c6cd043b794c23876f2616bb16",
        "title": "意行",
        "author": "陈必復",
        "content": "简出少过从，前游仙梦中。\n寒峰千岭碧，霜叶半林红。\n霁表浮余景，明边落去鸿。\n意行随所止，端未哭涂穷。",
        "dynasty": "宋",
        "collection_info": null
    },
    {
        "uuid": "10ddab2a766f1b93af02382ace5a846c",
        "title": "偶出",
        "author": "陈必復",
        "content": "野店荒鸡曙，篱荆带暝开。\n漏声随雨尽，山色傍船来。\n事业归书卷，生涯付酒杯。\n溪翁往还惯，不怕白鸥猜。",
        "dynasty": "宋",
        "collection_info": null
    },
    {
        "uuid": "f30b37af98b1957243b5ec008d8bcfd3",
        "title": "书西斋几",
        "author": "陈必復",
        "content": "半枕午窗梦，一声啼鸟清。\n雨深花有恨，春老柳无情。\n退觉身名重，閒知世事轻。\n杜门非谢客，懒甚阙将迎。",
        "dynasty": "宋",
        "collection_info": null
    },
    {
        "uuid": "1da7ad6731c5599a8f44293480a6e023",
        "title": "迟客小轩",
        "author": "陈必復",
        "content": "约客久不至，春明坐小轩。\n墙阴侵霁色，檐晕上波痕。\n晴色麦花老，暖风鶑语繁。\n午庭人寂寂，桃李亦无言。",
        "dynasty": "宋",
        "collection_info": null
    },
    {
        "uuid": "82122f89b051db92ca74c8fa87c8bdde",
        "title": "赋参政叔祖水亭",
        "author": "陈必復",
        "content": "一段渔歌起夕阳，溪山佳处欠平章。\n受风杨柳丝丝弱，临水轩窗面面凉。\n约客有时同把酒，横琴无事自烧香。\n沙头鸥鸟忘机久，却被官船去较忙。",
        "dynasty": "宋",
        "collection_info": null
    },
    {
        "uuid": "f7119c4fdd259f7d9e1c0edb985fcd19",
        "title": "夜宿山庵",
        "author": "陈必復",
        "content": "扣宿精庐旋启扉，佛香未冷坐多时。\n分僧一半云归榻，借竹几些风入诗。\n隔梦听钟疑寺远，避寒移枕觉宵迟。\n起看犹有残窗月，春雪满山啼子规。",
        "dynasty": "宋",
        "collection_info": null
    },
    {
        "uuid": "36d022bac6b7c9865f1be8a65c30a809",
        "title": "书斋戏题",
        "author": "陈必復",
        "content": "数檐隙地葺幽斋，小作轩窗傍竹开。\n行蚁上缘风折笋，饥鸦争啄雨残梅。\n闭门惟有读书乐，爱客苦无佳士来。\n最忆西湖柳阴底，扁舟欲去尚徘徊。",
        "dynasty": "宋",
        "collection_info": null
    },
    {
        "uuid": "4ec6a55d76f775e32da5f841453ad4cf",
        "title": "江湖",
        "author": "陈必復",
        "content": "江湖路远总风波，欲向山中制芰荷。\n黄叶落来秋色晚，乱鸦归处夕阳多。\n惯经世态知时异，拙为身谋惜岁过。\n有屋一区田二顷，分无清梦到鸣珂。",
        "dynasty": "宋",
        "collection_info": null
    },
    {
        "uuid": "c99e3eb535fde7b51998cfcb8f313f1e",
        "title": "过隠者居",
        "author": "陈必復",
        "content": "瘦筇独与鹤相随，行尽荒郊入翠微。\n溪鸟喜晴将子浴，山蜂傍暖采花归。\n空村岁月征书晚，深径蒿莱客屦稀。\n久欲依居图别业，自愁无计泣牛衣。",
        "dynasty": "宋",
        "collection_info": null
    },
    {
        "uuid": "51a63a391e02dc42ac9020d4d9083713",
        "title": "奉酬陈介庵明府桐江见寄",
        "author": "陈必復",
        "content": "寒侵征袖客先知，晓角吹霜下客衣。\n归兴只缘松菊晚，宦情肯为稻粱肥。\n山村日落人收市，海浦风生浪打围。\n怊怅诗成无便寄，夜深暗遣梦魂归。",
        "dynasty": "宋",
        "collection_info": null
    },
    {
        "uuid": "57cf0a3bd21597c26b3b8b9ef1242932",
        "title": "戏折竹叶为舟示奚奴",
        "author": "陈必復",
        "content": "乃翁儿戏可怜生，折叶浮舟趁岸行。\n有便信风翻覆易，无心逐水去留轻。\n触崖颇似乘时意，藏壑深关遯世情。\n幸喜此身元不繫，底须壁上觅寰瀛。",
        "dynasty": "宋",
        "collection_info": null
    },
    {
        "uuid": "609e15ee87d3b1b1d20196185c052732",
        "title": "元日酌悠然赋坐客悠字韵",
        "author": "陈必復",
        "content": "东风第一番春游，白袷清樽半日休。\n花气未醒蜂蝶懒，宿寒犹殢雨云愁。\n人烟带郭居全少，林沼当轩趣迥幽。\n吟过小桥归梦晚，乱钟何处思悠悠。",
        "dynasty": "宋",
        "collection_info": null
    },
    {
        "uuid": "6335efaf1160d82922b3fe05ab7bd2e4",
        "title": "重过东野故居",
        "author": "陈必復",
        "content": "郭外有村名孟堡，旧传君此卜幽栖。\n草荒东野千年宅，水绕南山一曲溪。\n人物不生诗渺渺，秋风无语恨悽悽。\n可怜如许衣冠士，不为留祠向竹西。",
        "dynasty": "宋",
        "collection_info": null
    },
    {
        "uuid": "bee0db2c2e2a18a20dace3c098b107d9",
        "title": "归来",
        "author": "陈必復",
        "content": "小笠轻蓑卧短篷，晓歌楚曲和渔翁。\n片帆自识归来路，借得清江一钓风。",
        "dynasty": "宋",
        "collection_info": null
    },
    {
        "uuid": "1a5ad52bebfb71fc71faa708b6e2af09",
        "title": "幽兴",
        "author": "陈必復",
        "content": "自折疏花插小瓶，醉眠明月读骚经。\n白云也识幽人意，分与秋山一半青。",
        "dynasty": "宋",
        "collection_info": null
    },
    {
        "uuid": "c9d38925a0b15b69407568512f775dae",
        "title": "山中冬至",
        "author": "陈必復",
        "content": "读易烧香自闭门，懒于世故苦纷纷。\n晓来静处参生意，春到梅花有几分。",
        "dynasty": "宋",
        "collection_info": null
    },
    {
        "uuid": "8b3615636decda9e3db608cc3d831fe2",
        "title": "夜轩纳凉",
        "author": "陈必復",
        "content": "银床破睡雾笼纱，翠簟湘纹捲浪斜。\n小院夜深凉似水，一池明月浸荷花。",
        "dynasty": "宋",
        "collection_info": null
    },
    {
        "uuid": "2639283378db7d321115f88c131220b2",
        "title": "五月十三日偶成",
        "author": "陈必復",
        "content": "富贵真同一蚁丘，宠荣多处独多忧。\n静观草木自生意，晚爱溪山多胜游。\n竹岂有情那得醉，鸡宁解语亦能愁。\n纷纷数子成何事，只合求田问舍休。",
        "dynasty": "宋",
        "collection_info": null
    },
    {
        "uuid": "32a71e7bb746d2309bfc2a271dc13a90",
        "title": "漫赋",
        "author": "陈必復",
        "content": "篝灯读易听更残，微雨萧萧独闭关。\n治世岂无谋可献，书生从古命多寒。\n数茎鬚为忧时白，一点心犹报国丹。\n未肯轩裳便尘土，此身翻恐误儒冠。",
        "dynasty": "宋",
        "collection_info": null
    },
    {
        "uuid": "b513545c86d5b11cae0f3b23b5f8ac86",
        "title": "读后山诗",
        "author": "陈必復",
        "content": "百世人参杜陵句，一灯晚得后山传。\n天寒霜重隼孤击，木落江空花自妍。\n绝代文章惊此老，半生心力尽他年。\n后来不作嗟谁继，古意凄凉付断编。",
        "dynasty": "宋",
        "collection_info": null
    },
    {
        "uuid": "a9978d50eba438ad23bced772868db01",
        "title": "夜发江城",
        "author": "陈必復",
        "content": "移舟别浦待潮生，客子怱怱又夜行。\n云趁远帆离岛岸，风传疏角过江城。\n忧时谏草嗟无用，爱客灯花喜有情。\n愁甚不堪亲友别，小窗张酒到天明。",
        "dynasty": "宋",
        "collection_info": null
    },
    {
        "uuid": "1bfc72444af4ff6b580c1263a9c56161",
        "title": "闻虏退后作",
        "author": "陈必復",
        "content": "小臣忧国志，所愿见时平。\n刁斗春防塞，囊书夜入京。\n边风吹冷骨，淮月浸重城。\n失喜天骄死，传闻已息兵。",
        "dynasty": "宋",
        "collection_info": null
    },
    {
        "uuid": "b166fb02b2a5783a1046af25fb430a39",
        "title": "咏狂虏",
        "author": "陈必復",
        "content": "狂虏何时静，干戈卒未休。\n干坤犹半拆，汴泗自东流。\n腥日鼪鼯野，悲风鸿雁秋。\n诸贤江左计，长为晋人羞。",
        "dynasty": "宋",
        "collection_info": null
    },
    {
        "uuid": "af988a6a705b3a896485e63bd3fa3bfd",
        "title": "松江",
        "author": "陈必復",
        "content": "嗟我赋归役，怜君尚滞留。\n江风借行色，山月伴离愁。\n天地日以肃，星辰夜欲浮。\n东篱菊花约，莫易负清秋。",
        "dynasty": "宋",
        "collection_info": null
    },
    {
        "uuid": "6ff721f0c81760d1c342b38300f200da",
        "title": "还西里所居",
        "author": "陈必復",
        "content": "长恐山林计未成，可能俯仰羡公卿。\n鹤闲不受云拘束，梅冷惟须雪主盟。\n北阙无书休悔出，东皋有秫可归耕。\n镜容渐改惊非昔，犹喜旁人唤后生。",
        "dynasty": "宋",
        "collection_info": null
    }
]