[
    {
        "title": "山居漫兴",
        "author": "吴端",
        "content": "莫笑山庄小，偏于隠者宜。\n门当八字路，园葺五经篱。\n地暖花开早，天寒酒熟迟。\n不须鸡报晓，已得数联诗。",
        "dynasty": "宋",
        "collection_info": null
    },
    {
        "title": "草堂",
        "author": "吴端",
        "content": "草堂长寂寂，无事且徘徊。\n幽鸟啼清嶂，閒云覆绿苔。\n古琴邀月听，新酒对花开。\n俗驾何为者，移文招不来。",
        "dynasty": "宋",
        "collection_info": null
    },
    {
        "title": "春怀",
        "author": "吴端",
        "content": "柳阴满地水平池，门掩青春刻漏迟。\n蝶梦任渠分尔汝，蛙声谁復计公私。\n刘伶混世酒一石，梁叔逃名歌五噫。\n午睡觉来风动竹，自收隔夜着残棋。",
        "dynasty": "宋",
        "collection_info": null
    },
    {
        "title": "春日山行",
        "author": "吴端",
        "content": "云峰迭迭路斜斜，隔洞炊烟三两家。\n何处有香来不断，嫩风微雨落松花。",
        "dynasty": "宋",
        "collection_info": null
    }
]