[
    {
        "uuid": "ac5e2f03114cc347a621693ee6c98e37",
        "title": "临江仙 堤曲朱墙近远",
        "author": "赵溍",
        "content": "堤曲朱墙近远，山明碧瓦高低。\n好风二十四花期。\n骄骢穿柳去，文艗挟春飞。\n箫鼓晴雷殷殷，笑歌香雾霏霏，闲情不受酒禁持。\n断肠无立处，斜日欲归时。",
        "dynasty": "宋",
        "collection_info": null
    },
    {
        "uuid": "411a96c8b0ae52da912ea51a82c6fdfa",
        "title": "吴山青・长相思 金璞明",
        "author": "赵溍",
        "content": "金璞明。\n玉璞明。\n小小杯柈翠袖擎。\n满将春色盛。\n仙佩鸣。\n玉佩鸣。\n雪月花中过洞庭。\n此时人独清。",
        "dynasty": "宋",
        "collection_info": null
    },
    {
        "uuid": "ee8e6ebc083141dd2c381438e5b8642c",
        "title": "秋浦楼义训",
        "author": "赵溍",
        "content": "人生五马贵，岂直荣其身。\n千里民社寄，委任至不轻。\n西风塞枣红，边备最为急。\n军政无他长，事事须责实。\n公足以服众，谦足以来贤。\n善政培根本，宽民乃其先。\n人生皆有性，感动须诚悫。\n当知愚而神，勿以术笼络。\n夫人当壮岁，血气未易平。\n喜怒不可从，反而求诸心。\n赏罚国之权，毋以逞私欲。\n断者不可续，黥者亲族辱。\n忠孝关大节，清白守家传。\n汝看简册载，不以名利言。\n吾年七十余，自觉犹矍铄。\n勉力报君恩，步步踏实着。",
        "dynasty": "宋",
        "collection_info": null
    },
    {
        "uuid": "23fcf93b82850714edd5ce7960a83a7a",
        "title": "焦山顽石偈",
        "author": "赵溍",
        "content": "丹石无光古剎存，芦沙渔鼓□朝昏。\n江淮门户天分合，日月轩窗海吐吞。\n山足半沉曾瘗鹤，云腰中断可呼猿。\n丁宁为我留佳处，茅屋三间护竹根。",
        "dynasty": "宋",
        "collection_info": null
    }
]