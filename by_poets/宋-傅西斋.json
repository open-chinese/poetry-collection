[
    {
        "title": "三萧行贺萧丞定夫子登科",
        "author": "傅西斋",
        "content": "吾乡前辈多风谊，教子读书全盛事。\n刘斯立在庆历间，二子同升俱上第。\n后来嘉佑孔长源，三子联登相后先。\n元丰四谢更同榜，一家科第光烨然。\n直到淳熙徐思叔，亦与二子连芳躅。\n又报年来萧定夫，绍定两科庭下玉。\n二百年间能几家，刘家孔家无以加。\n才名学行总名世，不但官爵称高华。\n谢家独有民师着，徐家大无鸣诗句。\n人道萧室父子三，前辈流风无让处。\n萧公要是真醇儒，家无他物惟有书。\n自家读了教儿读，夜半书声喧里闾。\n造物负公还不贫，嘉定庚辰汉庭右。\n此时二子已崭然，公曰吾心汝其懋。\n果然相继取高科，二哥饶着与三哥。\n乃翁笑向月中问，吾家桂树何其多。\n月娥报道萧家桂，生满月中香满世。\n移过东山能几年，今日方教翁满意。\n祝公此意令深长，香名当使百世芳。\n前贤事业远且大，三刘三孔尤辉光。\n世科膴仕公家有，实声莫落谢徐后。\n要知渝上一萧家，突过四家名宇宙。\n我曾与公同荐名，服公文行识公真。\n更与贤郎共文社，情谊凛凛如霜筠。\n翻笑传家三父子，草亭老人空厉志。\n曾不得名于荐书，仅有大儿前擢第。\n小儿四度试春官，尚期他日修征鞍。\n如今饥卧空山裏，慨想前事悲汍澜。\n喜闻令子归锦里，夜不能眠推枕起。\n瓣香寓作三萧行，寄贺萧公当双鲤。",
        "dynasty": "宋",
        "collection_info": null
    }
]