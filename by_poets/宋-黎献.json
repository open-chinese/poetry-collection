[
    {
        "uuid": "68e9021638f4ce248915b8c17bb161a6",
        "title": "挽赵秋晓  其一",
        "author": "黎献",
        "content": "父子龙门客，衣冠濮邸孙。\n海桑尘劫换，文献故家存。\n白璧今横道，青衫此盖棺。\n风流顿消歇，些罢涕汍澜。",
        "dynasty": "宋",
        "collection_info": null
    },
    {
        "uuid": "74afc5065a14b5d70ae56c69d2ccd497",
        "title": "挽赵秋晓  其二",
        "author": "黎献",
        "content": "岭海英游少，诗书旺气衰。\n先生今不起，后死竟安归。\n文曲星何暝，灵光赋又非。\n儒宗真可憾，岂但哭吾私。",
        "dynasty": "宋",
        "collection_info": null
    },
    {
        "uuid": "7b18e9cefdf4d5bd15354b9c6396fd65",
        "title": "挽赵秋晓  其三",
        "author": "黎献",
        "content": "净觉草未宿，先生復踵之。\n百年几英特，三载两凋萎。\n此去无欢日，重逢有梦时。\n向来觞咏地，衰柳带斜晖。",
        "dynasty": "宋",
        "collection_info": null
    },
    {
        "uuid": "d7dc26832dc00ef909ed2e9ef44afc45",
        "title": "挽赵秋晓  其四",
        "author": "黎献",
        "content": "假馆惭何补，叨邻卜偶从。\n灯曾分夜读，歌忍相晨舂。\n一壁山河邈，他生饮啄同。\n眼前无此屋，风雨忆帡幪。",
        "dynasty": "宋",
        "collection_info": null
    },
    {
        "uuid": "f9e80d2a6741a36f5063f6e0f4b1e0c9",
        "title": "輓陈月桥",
        "author": "黎献",
        "content": "先生仙去上青冥，收拾华词付六丁。\n遗像堂堂千古月，名公落落几晨星。\n文章有子传灯印，学校无人属典型。\n公论权衡嗟已矣，兴言及此涕交零。",
        "dynasty": "宋",
        "collection_info": null
    },
    {
        "uuid": "d732534a17ed19ed650216a7fc95f39c",
        "title": "輓陈淡交先生",
        "author": "黎献",
        "content": "承师受业忆同门，如水之交昔有年。\n痛哭鸰原情未已，徘徊鵩舍意凄然。\n功名早领贤书荐，世业由来家学传。\n硕德晨星嗟已矣，试编遗稿泪潸涟。",
        "dynasty": "宋",
        "collection_info": null
    }
]