[
    {
        "uuid": "c932937deb38730deeb2d283f7436b22",
        "title": "解印至大桥铺寄邵阳父老",
        "author": "沈伯达",
        "content": "已过长亭一舍宽，送行犹自挽征鞍。\n我无惠政苏凋瘵，何事邦人泪不干。",
        "dynasty": "宋",
        "collection_info": null
    },
    {
        "uuid": "872ff83d3341c2b2024cb1c68faeff70",
        "title": "六月十七日夜寄邢子友",
        "author": "沈伯达",
        "content": "暑雨虽不足，凉风还有余。\n乐此城阴夜，何殊山崦居。\n月明苍桧立，露下芭蕉舒。\n试问澄虚阁，今夜復焉如。",
        "dynasty": "宋",
        "collection_info": null
    },
    {
        "uuid": "24adb775c6ff6beb889f5aa3909da799",
        "title": "先寄邢子友",
        "author": "沈伯达",
        "content": "作客今年乐有余，邵阳岐路不崎岖。\n山川好处欹纱帽，桃李香中度笋舆。\n欲见旧交惊岁月，剩排幽话说艰虞。\n人间书疏非吾事，一首新诗未可无。",
        "dynasty": "宋",
        "collection_info": null
    }
]