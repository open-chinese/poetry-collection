[
    {
        "uuid": "ef13182603cf49b0460248850c9dd7f2",
        "title": "咏瑞粟  其一",
        "author": "周遇圣",
        "content": "瑞出双莲与九芝，何如瑞粟见明时。\n一根异彼禾同颖，四穗多于麦两岐。\n纪载简编前未有，献诸郡国事非欺。\n三年宰邑书成绩，悠久难磨颂德碑。",
        "dynasty": "宋",
        "collection_info": null
    },
    {
        "uuid": "352eacae23bbfb61f195feba090bc91d",
        "title": "咏瑞粟  其二",
        "author": "周遇圣",
        "content": "淳居万山巅，土瘠稀良田。\n丰歉繫饥饱，民命悬于天。\n人忧庚子歉，我见为丰年。\n蚕登百谷熟，箱万仓盈千。\n异哉粟四穗，一干生南阡。\n岂无连理木，亦有双华莲。\n维兹孕瑞粟，庶补民艰鲜。\n嘉生本协气，此事非偶然。\n窃闻野老说，守令仁且贤。\n官清简案牍，刑省空扉圜。\n农耕士力学，工肆商充廛。\n午鷄桑树鸣，夜犬花村眠。\n君不见渔阳歌秀麦，善政青史编。\n又不见中牟书嘉禾，德化今古传。\n猗欤际圣代，奇祥呈八埏。\n愿言叫阊阖，入奏冕旒前。",
        "dynasty": "宋",
        "collection_info": null
    }
]