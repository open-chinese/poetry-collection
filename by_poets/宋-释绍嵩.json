[
    {
        "title": "发长沙",
        "author": "释绍嵩",
        "content": "秋入长沙县，无人画得成。\n晚风轻浪迭，落日乱蛩鸣。\n一雨洗烦暑，千山指去程。\n回期谁可定，行乐且吾生。",
        "dynasty": "宋",
        "collection_info": null
    },
    {
        "title": "舟发清江",
        "author": "释绍嵩",
        "content": "稳泛一船东，生涯真转蓬。\n烟浮平野碧，波软夕阳红。\n浦树家家异，风光处处同。\n回看苍木杪，眼界入云中。",
        "dynasty": "宋",
        "collection_info": null
    },
    {
        "title": "感山书事",
        "author": "释绍嵩",
        "content": "爱此栖心静，陶然度岁华。\n放慵真有味，化俗独无涯。\n隔沼连香芰，疎篱带晚花。\n细评清绝处，倚杖看蜂衙。",
        "dynasty": "宋",
        "collection_info": null
    },
    {
        "title": "曲江解舟",
        "author": "释绍嵩",
        "content": "动静非常态，此行风正秋。\n巉巉孤棹起，渺渺大江流。\n蝉噪日将落，烟生山欲浮。\n无心与时竞，吟凭钓鱼舟。",
        "dynasty": "宋",
        "collection_info": null
    },
    {
        "title": "江亭小憩",
        "author": "释绍嵩",
        "content": "不到兹亭久，轩窗眼界开。\n江流翻白浪，树影扫青苔。\n有鸟衔花出，无人送酒来。\n快然心自适，此地亦悠哉。",
        "dynasty": "宋",
        "collection_info": null
    },
    {
        "title": "舟中口号",
        "author": "释绍嵩",
        "content": "閤皁风烟外，残蝉送客愁。\n云连平地起，水带断槎流。\n树隠重重竹，江呈岸岸秋。\n晚来供望眼，微径杂归牛。",
        "dynasty": "宋",
        "collection_info": null
    },
    {
        "title": "临川道中",
        "author": "释绍嵩",
        "content": "历历沿荒岸，初闻落日蝉。\n江花铺浅水，村馆復临川。\n径仄傍无地，峰回别有天。\n吾行吾自返，兹意与谁传。",
        "dynasty": "宋",
        "collection_info": null
    },
    {
        "title": "客思",
        "author": "释绍嵩",
        "content": "欲暮多覊思，客行悲故乡。\n背关余古木，落叶堕寒霜。\n驿树收残雨，柴门掩夕阳。\n此身南復北，双鬓易苍浪。",
        "dynasty": "宋",
        "collection_info": null
    },
    {
        "title": "游古寺次朋上人韵",
        "author": "释绍嵩",
        "content": "黄叶前朝寺，携朋上故基。\n近山烟外远，芳草露中衰。\n碛碛风吹面，霏霏雨散池。\n旅情何计是，排闷强裁诗。",
        "dynasty": "宋",
        "collection_info": null
    },
    {
        "title": "旅次",
        "author": "释绍嵩",
        "content": "树势分孤垒，江流復旧痕。\n断桥斜取路，小径曲通村。\n山迭云霞际，林垂橘柚繁。\n箇中有佳句，欲就已忘言。",
        "dynasty": "宋",
        "collection_info": null
    },
    {
        "title": "晚泊丫头岩",
        "author": "释绍嵩",
        "content": "旅泊依村树，高吟似得隣。\n斜风吹败叶，落日照行尘。\n扰扰成何事，飘飘任此身。\n客心君莫问，赢得鬓如银。",
        "dynasty": "宋",
        "collection_info": null
    },
    {
        "title": "道中即事",
        "author": "释绍嵩",
        "content": "饶水回回转，白云西復东。\n日斜喧急雨，天阔退飞鸿。\n薄暮沿西峡，隆寒正北风。\n兹行有胜事，未敢叹途穷。",
        "dynasty": "宋",
        "collection_info": null
    },
    {
        "title": "舟中值雨",
        "author": "释绍嵩",
        "content": "客路雨连日，吾生良可嗟。\n萧萧打蓬急，脉脉受风斜。\n野望迷青草，江声走白沙。\n今宵何处宿，欹枕听鸣蛙。",
        "dynasty": "宋",
        "collection_info": null
    },
    {
        "title": "题山寺",
        "author": "释绍嵩",
        "content": "江上山头寺，阴阶竹扫苔。\n舟横渔唱晚，松暮鹤飞回。\n野渡花争发，春荷叶半开。\n嬉游不可极，留眼要重来。",
        "dynasty": "宋",
        "collection_info": null
    },
    {
        "title": "憩江寺",
        "author": "释绍嵩",
        "content": "众岫耸寒色，长溪抱碧岑。\n波倾三峡急，树合四时阴。\n野寺江天豁，禅房花木深。\n幽帘宜永日，闲坐听春禽。",
        "dynasty": "宋",
        "collection_info": null
    },
    {
        "title": "题园庵",
        "author": "释绍嵩",
        "content": "地僻无宾侣，林疎露短篱。\n紫鳞衝晚浪，白鸟占闲池。\n柳色浓垂岸，桃花湿满枝。\n一僧年八十，邀我觅新诗。",
        "dynasty": "宋",
        "collection_info": null
    },
    {
        "title": "江上",
        "author": "释绍嵩",
        "content": "弱柳垂江翠，惊湍拍岸浮。\n烟生山欲尽，春半水争流。\n棹倚袁宏渚，云凝庾信愁。\n艰难念时事，衰谢不能休。",
        "dynasty": "宋",
        "collection_info": null
    },
    {
        "title": "偶作",
        "author": "释绍嵩",
        "content": "孤锡依京寺，悠悠过一生。\n有山供杰句，无地可归耕。\n燕竞波中影，棋添局上声。\n流年衰此世，寂寞不胜情。",
        "dynasty": "宋",
        "collection_info": null
    },
    {
        "title": "言命",
        "author": "释绍嵩",
        "content": "宇宙双蓬鬓，昇沉尽听他。\n僧居随处好，身事逐年多。\n异国逢佳节，流光等逝波。\n无谋长委命，言命欲如何。",
        "dynasty": "宋",
        "collection_info": null
    },
    {
        "title": "题灵隠",
        "author": "释绍嵩",
        "content": "古剎藏幽胜，山门九里松。\n飞空花片片，落涧水淙淙。\n叶积池边路，云生户外峰。\n几因留我宿，吟到五更钟。",
        "dynasty": "宋",
        "collection_info": null
    },
    {
        "title": "野眺有感",
        "author": "释绍嵩",
        "content": "流落復蹉跎，生涯总几何。\n羁游故交少，归思夜深多。\n纵目怀青岛，遥天浸白波。\n谁令贪眺望，到处被诗磨。",
        "dynasty": "宋",
        "collection_info": null
    },
    {
        "title": "登城",
        "author": "释绍嵩",
        "content": "奔走倦尘埃，登临亦快哉。\n江城含变态，踪迹共徘徊。\n古殿桐阴合，秋山晚翠开。\n相逢吟未足，更拟上高台。",
        "dynasty": "宋",
        "collection_info": null
    },
    {
        "title": "绍兴道中",
        "author": "释绍嵩",
        "content": "古岸侵烟出，沙冈拥地形。\n断桥人寂寂，竟日雨冥冥。\n丘壑胸中事，干坤水上萍。\n诗成何用好，聊以记飘零。",
        "dynasty": "宋",
        "collection_info": null
    },
    {
        "title": "夜泛有怀",
        "author": "释绍嵩",
        "content": "独自上孤舟，通宵浪打头。\n天风随断柳，江月值新秋。\n忽忽忘年老，忙忙泛夕流。\n此生成底事，谁不遣吾休。",
        "dynasty": "宋",
        "collection_info": null
    },
    {
        "title": "天章道中",
        "author": "释绍嵩",
        "content": "十里寻幽寺，江山几路分。\n逢人问息耗，指路上高云。\n极浦明残雨，寒流迭细纹。\n野鸦无意绪，嘹唳傍溪濆。",
        "dynasty": "宋",
        "collection_info": null
    },
    {
        "title": "登杖锡",
        "author": "释绍嵩",
        "content": "登寺寻盘道，那知是与非。\n冻泉依细石，寒日淡斜晖。\n村路飘黄落，山禽凌翠微。\n数声牛上笛，老泪欲霑衣。",
        "dynasty": "宋",
        "collection_info": null
    },
    {
        "title": "游雪窦遣兴",
        "author": "释绍嵩",
        "content": "此地人来少，凭栏兴莫穷。\n云萝难透日，乔木易高风。\n书满闲窗下，云生闭目中。\n焚香赋诗罢，顿悟众缘空。",
        "dynasty": "宋",
        "collection_info": null
    },
    {
        "title": "题海智寺壁",
        "author": "释绍嵩",
        "content": "步步入山门，门前众水分。\n上潮吞海日，古庙聚寒云。\n树影中流见，秋涛隔岭闻。\n还应觅新句，不琢自成文。",
        "dynasty": "宋",
        "collection_info": null
    },
    {
        "title": "至保福精舍",
        "author": "释绍嵩",
        "content": "山水寻吴越，搜奇事转新。\n松风知近寺，樯燕语留人。\n雨过闲田地，云饶落日春。\n登临独无语，泉石自相亲。",
        "dynasty": "宋",
        "collection_info": null
    },
    {
        "title": "客夜偶成",
        "author": "释绍嵩",
        "content": "万里长为客，穷愁岂自宽。\n年衰髮种种，幽集夜漫漫。\n风卷湖烟静，云收溪月寒。\n天涯少知遇，唯有醉江干。",
        "dynasty": "宋",
        "collection_info": null
    },
    {
        "title": "江上晚立",
        "author": "释绍嵩",
        "content": "沙晚低风蝶，汀烟入夜舟。\n日依平野没，月涌大江流。\n书懒聊遮眼，诗成自点头。\n此时临水叹，一倍不禁愁。",
        "dynasty": "宋",
        "collection_info": null
    },
    {
        "title": "丈亭登舟有感",
        "author": "释绍嵩",
        "content": "未厌长为客，孤舟趁夜行。\n不唯山水乐，颇觉梦魂清。\n风缓帆舒卷，云行月送迎。\n劳生谁独免，空復叹劳生。",
        "dynasty": "宋",
        "collection_info": null
    },
    {
        "title": "送别周上人",
        "author": "释绍嵩",
        "content": "此地是何乡，悬帆兴甚长。\n山光分首暮，草气入林香。\n断岭云归白，栖鸦噪日黄。\n他年重会面，玄鬓莫疑霜。",
        "dynasty": "宋",
        "collection_info": null
    },
    {
        "title": "凤山西亭戏书",
        "author": "释绍嵩",
        "content": "日日西亭上，凭栏取次看。\n绕崖云惨惨，浥屦露团团。\n昼景委红叶，松香掩白檀。\n平生勋业意，开镜影相懽。",
        "dynasty": "宋",
        "collection_info": null
    },
    {
        "title": "山居遣兴",
        "author": "释绍嵩",
        "content": "百衲老空林，疎慵倦九箴。\n浮沉千古事，去住两乡心。\n绝顶无禅侣，忘言有匣琴。\n感多聊自遣，时復一闲吟。",
        "dynasty": "宋",
        "collection_info": null
    },
    {
        "title": "湖山堂晚坐",
        "author": "释绍嵩",
        "content": "木叶落时节，湖山向晚晴。\n移床桥上坐，看客海边行。\n寂寂饶孤兴，悠悠送此生。\n遣愁聊觅句，那敢谓长城。",
        "dynasty": "宋",
        "collection_info": null
    },
    {
        "title": "游吉祥登棘庵别业",
        "author": "释绍嵩",
        "content": "屋在瀑泉西，看来眼转迷。\n松风清飒飒，秋日正凄凄。\n海鸟和涛望，山鼯隔水啼。\n何须更飞锡，祇此是曹溪。",
        "dynasty": "宋",
        "collection_info": null
    },
    {
        "title": "写怀",
        "author": "释绍嵩",
        "content": "养拙甘沉默，萧条古寺间。\n中心无所媿，在世有余闲。\n梦钓鸥边雪，钟鸣枕上山。\n徘徊幽兴熟，何处不开颜。",
        "dynasty": "宋",
        "collection_info": null
    },
    {
        "title": "凤山即事",
        "author": "释绍嵩",
        "content": "久欠游山债，因寻溪上村。\n风沙轻漠漠，烟树远昏昏。\n土甑封茶叶，石泉通竹根。\n榰筇聊小立，老子笑无言。",
        "dynasty": "宋",
        "collection_info": null
    },
    {
        "title": "寻访广福",
        "author": "释绍嵩",
        "content": "旧邑浮航外，青山千万重。\n访僧舟北渡，归寺海西峰。\n薄薄云收日，微微雨洒松。\n可堪添客恨，闻打暮天钟。",
        "dynasty": "宋",
        "collection_info": null
    },
    {
        "title": "次韵王东之郊行",
        "author": "释绍嵩",
        "content": "杖屦寻春事，偷分暇日工。\n幽花欹照水，独树逈含风。\n路极阴溪裏，桃开晓色中。\n一年春好处，分付少陵翁。",
        "dynasty": "宋",
        "collection_info": null
    },
    {
        "title": "酬颜仲华",
        "author": "释绍嵩",
        "content": "客子愁无柰，年来鬓已秋。\n尘埃自衮衮，勋业转悠悠。\n岛雾沉晴树，山鸡舞画楼。\n惠连有新作，一览病应休。",
        "dynasty": "宋",
        "collection_info": null
    },
    {
        "title": "郊行",
        "author": "释绍嵩",
        "content": "桑柘晴川口，林深一径存。\n披云登断岭，隔水见前村。\n春去花无迹，崖倾洞有门。\n郊行聊着眼，疑是武陵源。",
        "dynasty": "宋",
        "collection_info": null
    },
    {
        "title": "代颜圣闻次韵即事",
        "author": "释绍嵩",
        "content": "渡口水流急，凭栏凝睇劳。\n远山枫外淡，矮竹苣边高。\n古木丛青霭，鳊鱼噀白涛。\n幽闲无箇事，痛饮读离骚。",
        "dynasty": "宋",
        "collection_info": null
    },
    {
        "title": "次韵梓上人  其一",
        "author": "释绍嵩",
        "content": "一身无定处，谁见寂寥心。\n始为江山静，徒云寒暑侵。\n少孤心易感，漂泊病难任。\n未遂长栖此，孤怀自不禁。",
        "dynasty": "宋",
        "collection_info": null
    },
    {
        "title": "次韵梓上人  其二",
        "author": "释绍嵩",
        "content": "江湖同避地，老眼不供愁。\n阅世临观美，出门聊散忧。\n渔盐桥上市，河汉岛前秋。\n奔走何时了，如今悟解不。",
        "dynasty": "宋",
        "collection_info": null
    },
    {
        "title": "投宿宝觉精舍",
        "author": "释绍嵩",
        "content": "驿路向山郭，江蓠满意馨。\n远云收海雨，独树隠沙汀。\n桑椹纍纍紫，杉栽处处青。\n夜投宝觉寺，重上竹西亭。",
        "dynasty": "宋",
        "collection_info": null
    },
    {
        "title": "钱清解舟有感",
        "author": "释绍嵩",
        "content": "解缆浙江头，真成汗漫游。\n山川元历历，云水自悠悠。\n举翮笼中鸟，归心水上鸥。\n夕阳谁共感，一鴈度南楼。",
        "dynasty": "宋",
        "collection_info": null
    },
    {
        "title": "萧山口占",
        "author": "释绍嵩",
        "content": "水鸟迎秋舫，红轮映曙霞。\n冥冥小江树，淡淡满枝花。\n碧草望中去，青山郭外斜。\n天涯重回首，回首重伤嗟。",
        "dynasty": "宋",
        "collection_info": null
    },
    {
        "title": "待舟西兴遣闷",
        "author": "释绍嵩",
        "content": "海涌银为郭，吴疆与越连。\n有山来枕上，无酒到愁边。\n烈烈寒风起，悠悠落日悬。\n孤舟未得济，少驻祖生鞭。",
        "dynasty": "宋",
        "collection_info": null
    },
    {
        "title": "通判曾温伯生日  其一",
        "author": "释绍嵩",
        "content": "玉历标人瑞，膺门鹗独先。\n风雷开盛旦，嵩岳降真贤。\n壁暗诗千首，官当岁九迁。\n得知眉寿永，何但八千年。",
        "dynasty": "宋",
        "collection_info": null
    },
    {
        "title": "通判曾温伯生日  其二",
        "author": "释绍嵩",
        "content": "今代文章伯，长哦气吐虹。\n挥犀闻妙论，许国见深衷。\n美价方稀古，离骚继雅风。\n慇懃一双眼，看到火城红。",
        "dynasty": "宋",
        "collection_info": null
    },
    {
        "title": "书事",
        "author": "释绍嵩",
        "content": "松盖环清韵，秋风倚杖前。\n栖毫思确论，击竹自忻然。\n高鸟翔云外，孤亭恰水边。\n幽居经宿雨，无处不潺湲。",
        "dynasty": "宋",
        "collection_info": null
    },
    {
        "title": "咏道中所见",
        "author": "释绍嵩",
        "content": "倚杖寒山暮，高杉韵细飔。\n归舟藏别浦，落日映荒陂。\n碧涧流红叶，黄猿领白儿。\n石桥南畔路，岑渚復幽奇。",
        "dynasty": "宋",
        "collection_info": null
    },
    {
        "title": "憩灵隠写怀",
        "author": "释绍嵩",
        "content": "莫恨征途远，题诗记独游。\n十年行路饱，万里此生浮。\n宇宙知何极，山川慰久留。\n倚栏哦五字，不觉散人愁。",
        "dynasty": "宋",
        "collection_info": null
    },
    {
        "title": "雪后復雨过西湖",
        "author": "释绍嵩",
        "content": "触目成幽兴，诗吟十数篇。\n风倾竹上雪，鸟度水中天。\n急雨涔涔日，迎人小小船。\n更逢清管发，声到客愁边。",
        "dynasty": "宋",
        "collection_info": null
    },
    {
        "title": "栖霞道中",
        "author": "释绍嵩",
        "content": "路僻闲行远，溪将罨画通。\n飞泉高泻月，细柳乱摇风。\n畎亩孤城外，山川暮霭中。\n旷然忘所在，心与白云空。",
        "dynasty": "宋",
        "collection_info": null
    },
    {
        "title": "题白莲园亭",
        "author": "释绍嵩",
        "content": "塔影挂清汉，分明雨后山。\n云寒湖贴贴，钱样菊斑斑。\n有水园林活，无风溪树闲。\n临流兴不尽，復自竹中还。",
        "dynasty": "宋",
        "collection_info": null
    },
    {
        "title": "泛湖",
        "author": "释绍嵩",
        "content": "久客欣无事，扶衰上野航。\n迴云覆阴谷，初日放晨光。\n杨柳千寻色，荷花一路香。\n西湖天下胜，谁与共平章。",
        "dynasty": "宋",
        "collection_info": null
    },
    {
        "title": "同粲湛二上人游北山",
        "author": "释绍嵩",
        "content": "二子依公子，南山度北山。\n兴随流水远，心逐片云闲。\n日月浮生外，牛羊落照间。\n慇懃华表鹤，飞去復飞还。",
        "dynasty": "宋",
        "collection_info": null
    },
    {
        "title": "秋日湖上憩水僊祠",
        "author": "释绍嵩",
        "content": "万木已西风，千山景象通。\n岸拖秋草绿，日抹半山红。\n穴蚁苔痕静，诗人眼界空。\n水僊来往处，脉脉兴何穷。",
        "dynasty": "宋",
        "collection_info": null
    },
    {
        "title": "野步",
        "author": "释绍嵩",
        "content": "野步随吾意，无劳问是非。\n风莺移树啭，江燕引鶵飞。\n一径入寒竹，千峰驻晚晖。\n幽怀在天末，何要更忘机。",
        "dynasty": "宋",
        "collection_info": null
    },
    {
        "title": "游天竺",
        "author": "释绍嵩",
        "content": "天竺秋重入，翛然适此心。\n路寻流水远，门闭野云深。\n澹泞生真趣，幽闲且自任。\n残阳应更好，蝉合伴清吟。",
        "dynasty": "宋",
        "collection_info": null
    },
    {
        "title": "自笑",
        "author": "释绍嵩",
        "content": "自笑从来癖，平生断在诗。\n凫鹥共容与，魂梦亦清奇。\n古调俗不乐，衰容镜每知。\n机心吾岂有，休把运行推。",
        "dynasty": "宋",
        "collection_info": null
    },
    {
        "title": "天竺戏书",
        "author": "释绍嵩",
        "content": "出郭西湖近，贪看立又行。\n园林青气动，日夕白云生。\n映竹犬初吠，缘溪鹤自鸣。\n慇懃下天竺，泉石惬幽情。",
        "dynasty": "宋",
        "collection_info": null
    },
    {
        "title": "解舟  其一",
        "author": "释绍嵩",
        "content": "落日放船好，波恬尔许平。\n水光浮棹碧，山意入诗清。\n世路方行险，江人莫问程。\n顺流风更顺，飒飒片帆轻。",
        "dynasty": "宋",
        "collection_info": null
    },
    {
        "title": "解舟  其二",
        "author": "释绍嵩",
        "content": "落日放船好，长河水接天。\n远林翻急吹，孤棹正悠然。\n风搅平云阵，波轻片雪连。\n前村鸦噪断，极目仰联翩。",
        "dynasty": "宋",
        "collection_info": null
    },
    {
        "title": "游何山",
        "author": "释绍嵩",
        "content": "绿草闲深院，繁花的的开。\n捲帘当白昼，辞洞恋青苔。\n燕掠平芜去，人从瀑布来。\n林间清话久，杜宇一声催。",
        "dynasty": "宋",
        "collection_info": null
    },
    {
        "title": "忆游天衣",
        "author": "释绍嵩",
        "content": "寺忆新游处，江村日暮时。\n溪长石磊磊，天远草离离。\n塔院关松雪，山泉满路歧。\n那知岩下树，一一入吾诗。",
        "dynasty": "宋",
        "collection_info": null
    },
    {
        "title": "旅暮即事",
        "author": "释绍嵩",
        "content": "万壑初收雨，湖声正寂然。\n薄衣临积水，归鸟度平川。\n仙掌云边树，春风寺外船。\n诗成见新月，目极向遥天。",
        "dynasty": "宋",
        "collection_info": null
    },
    {
        "title": "东山精舍戏书",
        "author": "释绍嵩",
        "content": "逈碛沙衔日，荒溪众树分。\n行人随旅鴈，寻寺入幽云。\n远岫林间见，啼莺梦裏闻。\n湖山虽不语，心绪已纷纷。",
        "dynasty": "宋",
        "collection_info": null
    },
    {
        "title": "题浄众壶隠",
        "author": "释绍嵩",
        "content": "古院无僧住，含情更惘然。\n绿苔欺破阁，白鸟没飞烟。\n壶隠迟迟日，筒分细细泉。\n栏干聊小凭，取次缀诗篇。",
        "dynasty": "宋",
        "collection_info": null
    },
    {
        "title": "赠别张西叔之丰城",
        "author": "释绍嵩",
        "content": "有客功名累，萧萧逐转蓬。\n丰城千里外，茅屋万山中。\n杨柳萦桥绿，秋梨绕地红。\n登临虽未并，谈笑会当同。",
        "dynasty": "宋",
        "collection_info": null
    },
    {
        "title": "酬敬上人",
        "author": "释绍嵩",
        "content": "浙界残零处，相寻聊解颜。\n别桥连白石，移榻对青山。\n有恨春将晚，无机性自闲。\n天涯将野眼，时见一舟还。",
        "dynasty": "宋",
        "collection_info": null
    },
    {
        "title": "游西崦",
        "author": "释绍嵩",
        "content": "小隠寄幽谷，登临翠色中。\n乱云低薄暮，片水静涵空。\n往往游西崦，依依向北风。\n清猿不可听，幽思更无穷。",
        "dynasty": "宋",
        "collection_info": null
    },
    {
        "title": "江上偶谒什上人",
        "author": "释绍嵩",
        "content": "在路日已久，此心谁与论。\n一言知具眼，万里独消魂。\n辍棹丹枫浦，扶筇白水村。\n纵情犹未已，吟扣野僧门。",
        "dynasty": "宋",
        "collection_info": null
    },
    {
        "title": "客次感怀",
        "author": "释绍嵩",
        "content": "投老诗成癖，愁生为客途。\n烟云长在目，山水暂游吴。\n远意极千里，归心寄九衢。\n一身仍更病，意绪日荒芜。",
        "dynasty": "宋",
        "collection_info": null
    },
    {
        "title": "即事",
        "author": "释绍嵩",
        "content": "残日住孤馆，虚廊遶几迴。\n沙鸥背人去，江雨带潮来。\n古驿怪藤合，霜花错节开。\n时因念衰疾，独与暮猿哀。",
        "dynasty": "宋",
        "collection_info": null
    },
    {
        "title": "叹命",
        "author": "释绍嵩",
        "content": "叹命无知己，吾徒却自宽。\n艰难为客惯，幽僻置身安。\n竟日霏微雨，空园浩荡寒。\n江山多胜境，到处得吟看。",
        "dynasty": "宋",
        "collection_info": null
    },
    {
        "title": "寓笔",
        "author": "释绍嵩",
        "content": "幽径草初青，无人知地名。\n征鞍千里远，倚杖一江横。\n云重欲为雨，风和拗得晴。\n家家好春色，春色徧空明。",
        "dynasty": "宋",
        "collection_info": null
    },
    {
        "title": "独游",
        "author": "释绍嵩",
        "content": "幽圃多清致，殊方此日欢。\n松风欹枕听，春草隔溪看。\n红入桃花嫩，青还玉宇宽。\n独游吾有意，终日凭栏干。",
        "dynasty": "宋",
        "collection_info": null
    },
    {
        "title": "定慧别业次韵陈子中",
        "author": "释绍嵩",
        "content": "地胜千山会，孤怀行转幽。\n归云带层巘，远岸送轻舟。\n绿树莺边合，清泉槛外流。\n雨余情更逸，端为故人留。",
        "dynasty": "宋",
        "collection_info": null
    },
    {
        "title": "遣怀  其一",
        "author": "释绍嵩",
        "content": "抱瘵便秋晚，无言祗自知。\n是身多落寞，半世足飘离。\n静阅王维画，闲围李远棋。\n慨然叹时命，转觉命堪疑。",
        "dynasty": "宋",
        "collection_info": null
    },
    {
        "title": "遣怀  其二",
        "author": "释绍嵩",
        "content": "落拓无生计，放怀便所便。\n託心时散帙，即事偶成篇。\n此道欣逢泰，平生祗信缘。\n慇懃伴幽独，松亚小窗前。",
        "dynasty": "宋",
        "collection_info": null
    },
    {
        "title": "遣怀  其三",
        "author": "释绍嵩",
        "content": "学懒真成懒，龙钟志未酬。\n此生多轗轲，何处不迟留。\n勋业频看镜，寒盟得问鸥。\n羁愁难尽遣，愁尽自无愁。",
        "dynasty": "宋",
        "collection_info": null
    },
    {
        "title": "遣怀  其四",
        "author": "释绍嵩",
        "content": "淹泊宁吾愿，年光送老来。\n只知闲说话，但觉旅怀开。\n此路方知己，唯天合是媒。\n冥搜无好语，也辱片云催。",
        "dynasty": "宋",
        "collection_info": null
    },
    {
        "title": "与保宁西堂同客三塔因有感而作",
        "author": "释绍嵩",
        "content": "漫浪真堪老，君应与我同。\n旅怀斜日后，闲步淡烟中。\n有分长为客，无劳问转蓬。\n不妨留滞好，悟取本来空。",
        "dynasty": "宋",
        "collection_info": null
    },
    {
        "title": "写怀寄湛上人  其一",
        "author": "释绍嵩",
        "content": "吾事只如此，奔忙自作痴。\n买山犹未得，吊古却成悲。\n老去慵趋世，愁来独赋诗。\n浮生同是客，谁復问栖迟。",
        "dynasty": "宋",
        "collection_info": null
    },
    {
        "title": "写怀寄湛上人  其二",
        "author": "释绍嵩",
        "content": "寂寂相思际，遥焚一炷香。\n鴈飞云杳杳，笛引泪浪浪。\n明代谁招隠，穷游我自忙。\n他时解颜笑，宁免鬓毛苍。",
        "dynasty": "宋",
        "collection_info": null
    },
    {
        "title": "寄元藏主",
        "author": "释绍嵩",
        "content": "度岁不相见，别来春又春。\n纵横皆失计，谈笑亦何因。\n乡思盈愁望，形衰恨道贫。\n掩扉当太白，愿卜子为隣。",
        "dynasty": "宋",
        "collection_info": null
    },
    {
        "title": "送别一西堂",
        "author": "释绍嵩",
        "content": "一老说淡话，志怀绝险艰。\n别离从阙下，游戏且人间。\n落羽羞言命，临岐强破颜。\n住山须鈯斧，此句急追还。",
        "dynasty": "宋",
        "collection_info": null
    },
    {
        "title": "次韵朋上人东湖精舍即事",
        "author": "释绍嵩",
        "content": "开径东湖上，千岩镜裏看。\n与君频邂逅，此地久盘桓。\n柳影含云幕，桃花生暮寒。\n婆娑弄翰墨，清兴寄毫端。",
        "dynasty": "宋",
        "collection_info": null
    },
    {
        "title": "登楼次朋上人韵",
        "author": "释绍嵩",
        "content": "落日生春色，桃花笑不休。\n鹤飞湖草迥，风止客帆收。\n树远天疑尽，江平水却流。\n愁来无处去，为子上高楼。",
        "dynasty": "宋",
        "collection_info": null
    },
    {
        "title": "小憩东岳行宫戏题",
        "author": "释绍嵩",
        "content": "树色遥藏店，春风入皷鼙。\n行宫花漠漠，孤屿草萋萋。\n白鸟飞还立，黄莺歇又啼。\n诗成那用好，到处好诗题。",
        "dynasty": "宋",
        "collection_info": null
    },
    {
        "title": "送客归戏书",
        "author": "释绍嵩",
        "content": "险尽途方坦，溪鸣锦幄傍。\n暝烟沉古道，幽草恋残阳。\n寂寂春将晚，迢迢日自长。\n东门因送客，行得汗如浆。",
        "dynasty": "宋",
        "collection_info": null
    },
    {
        "title": "答一老",
        "author": "释绍嵩",
        "content": "散拙亦自遂，谁能泪堕巾。\n诗成聊疥壁，道在不嫌贫。\n老矣曾荣望，颓然只任真。\n拂衣从此去，四海作闲人。",
        "dynasty": "宋",
        "collection_info": null
    },
    {
        "title": "有感",
        "author": "释绍嵩",
        "content": "志业不得力，寂寥常掩关。\n交疎贫病裏，老疾去留间。\n涉世心犹壮，经秋鬓自斑。\n平生怀古意，欲语泪先潸。",
        "dynasty": "宋",
        "collection_info": null
    },
    {
        "title": "送别永上人",
        "author": "释绍嵩",
        "content": "四海无拘繫，飘然不可留。\n洩云分迭巘，落日满行舟。\n举世谋三窟，余生老一丘。\n对床清约在，后会必经秋。",
        "dynasty": "宋",
        "collection_info": null
    },
    {
        "title": "翠萝亭书事",
        "author": "释绍嵩",
        "content": "万壑初收雨，鸦声唁客劳。\n溪寒鱼队散，秋静鸟行高。\n碧嶂前兼后，青猿断更号。\n捲帘双眼远，绕舍绿周遭。",
        "dynasty": "宋",
        "collection_info": null
    },
    {
        "title": "登楼",
        "author": "释绍嵩",
        "content": "二月春方好，登楼望欲迷。\n关情山簇簇，余思草萋萋。\n小浦依林曲，长天向水低。\n乡心正无限，恰恰一莺啼。",
        "dynasty": "宋",
        "collection_info": null
    },
    {
        "title": "至钱君瑞壶天因题云",
        "author": "释绍嵩",
        "content": "林下中餐后，登临思渺然。\n扪萝循鸟道，着屐到壶天。\n要地无闲日，新晴有乱蝉。\n主人贪贵达，灯火照青编。",
        "dynasty": "宋",
        "collection_info": null
    },
    {
        "title": "赠别显上人",
        "author": "释绍嵩",
        "content": "两浙寻山徧，依俙三十秋。\n征尘添老色，藜杖赋归休。\n落叶随杯渡，残虹带夕收。\n不知从此去，能寄短书不。",
        "dynasty": "宋",
        "collection_info": null
    },
    {
        "title": "道中自遣",
        "author": "释绍嵩",
        "content": "绿暗连村柳，江平不见滩。\n日烘花气暖，岸曲水流寒。\n世路今逾窄，客心须自宽。\n悠悠片云质，溪上更蹒跚。",
        "dynasty": "宋",
        "collection_info": null
    },
    {
        "title": "走笔酬黎德夫",
        "author": "释绍嵩",
        "content": "索寞门长掩，图书是旧贫。\n无因从发药，有命懒谋身。\n寥落悲前事，英雄叹后尘。\n裁诗託幽思，幽思忽相亲。",
        "dynasty": "宋",
        "collection_info": null
    },
    {
        "title": "哭黄少府",
        "author": "释绍嵩",
        "content": "大节群公倡，儒科慕冉颜。\n远分天子命，长觉吏徒闲。\n秋入篇章裏，川行翰墨间。\n壑舟今已矣，老泪为渠潸。",
        "dynasty": "宋",
        "collection_info": null
    },
    {
        "title": "酬颜圣闻监税",
        "author": "释绍嵩",
        "content": "地僻春来静，孤山夕照余。\n深惭长者辙，新欠故人书。\n有酒招元亮，无人诵子虚。\n相从又相别，意绪各何如。",
        "dynasty": "宋",
        "collection_info": null
    },
    {
        "title": "赠刘信之",
        "author": "释绍嵩",
        "content": "四海刘居士，诗书论议深。\n苦吟天与性，醉卧月空沉。\n囊有壶公药，身无戚里心。\n高怀不我弃，他日重来寻。",
        "dynasty": "宋",
        "collection_info": null
    },
    {
        "title": "偶兴",
        "author": "释绍嵩",
        "content": "暖日熏杨柳，溪风为肃然。\n浣衣逢野水，拥锡上泷船。\n元是沧浪客，闲寻空谷泉。\n病来诗久废，喜此得终篇。",
        "dynasty": "宋",
        "collection_info": null
    },
    {
        "title": "赠黄元吉",
        "author": "释绍嵩",
        "content": "此客非常客，搜诗病入神。\n锦囊称具眼，文学老于身。\n机息知名误，家因守道贫。\n仍闻猿与鹤，与尔转相亲。",
        "dynasty": "宋",
        "collection_info": null
    },
    {
        "title": "江上对月",
        "author": "释绍嵩",
        "content": "北渚牵吟兴，何妨语夜阑。\n天宽云出谷，春至草生滩。\n练练长江静，骎骎半臂寒。\n老翁扶杖立，空对烂银盘。",
        "dynasty": "宋",
        "collection_info": null
    },
    {
        "title": "凤口寺",
        "author": "释绍嵩",
        "content": "古柏间松篁，山光接水光。\n园林春婉娩，云水日相佯。\n苒苒花明岸，稍稍竹过墙。\n冥搜得诗窟，台馆晓苍苍。",
        "dynasty": "宋",
        "collection_info": null
    },
    {
        "title": "游清老别业",
        "author": "释绍嵩",
        "content": "别业青山郭，人烟远更微。\n湿花随水泛，长瀑倚空飞。\n开箧收诗卷，凭轩对竹扉。\n淹留更一醉，应在醉中归。",
        "dynasty": "宋",
        "collection_info": null
    },
    {
        "title": "遣怀",
        "author": "释绍嵩",
        "content": "巡礼诸方徧，无心问世缘。\n东西南北路，一十二三年。\n夜色临城月，猿声隔树烟。\n坐来幽兴在，对景觅诗联。",
        "dynasty": "宋",
        "collection_info": null
    },
    {
        "title": "游光严精舍",
        "author": "释绍嵩",
        "content": "酷爱山兼水，山重水又回。\n树围平野合，花逼艷阳开。\n习习和风至，冥冥细雨来。\n将行谁请住，留步小庭隈。",
        "dynasty": "宋",
        "collection_info": null
    },
    {
        "title": "憩江亭",
        "author": "释绍嵩",
        "content": "花露湿晴春，坐无车马尘。\n江流青草岸，波闪白龙鳞。\n往事如今日，知心似古人。\n慇懃听渔唱，闲趣自相亲。",
        "dynasty": "宋",
        "collection_info": null
    },
    {
        "title": "小院",
        "author": "释绍嵩",
        "content": "小院无人夜，楼高月迥明。\n偈吟诸祖意，茶试老僧铛。\n门掩园林僻，窗虚笔砚轻。\n慇懃供一笑，一笑可怜生。",
        "dynasty": "宋",
        "collection_info": null
    },
    {
        "title": "客中戏书  其一",
        "author": "释绍嵩",
        "content": "杖屦千崖表，江山故作妍。\n扪萝怀鸟道，踏石过溪泉。\n野湿禾中露，秋明树外天。\n白头何所恨，随处一欣然。",
        "dynasty": "宋",
        "collection_info": null
    },
    {
        "title": "客中戏书  其二",
        "author": "释绍嵩",
        "content": "远笛招幽响，无人竹扫墀。\n马嘶游寺客，鸦护落巢儿。\n日转槐阴暮，天高秋气悲。\n还应重风景，时作一篇诗。",
        "dynasty": "宋",
        "collection_info": null
    },
    {
        "title": "宝溪道中",
        "author": "释绍嵩",
        "content": "径直夫何细，云山知几重。\n朱门均白屋，红叶间青松。\n野火烧冈草，残阳下远峰。\n伤心绕村落，倦客独携筇。",
        "dynasty": "宋",
        "collection_info": null
    },
    {
        "title": "寓山寺戏成",
        "author": "释绍嵩",
        "content": "寺在猿啼外，都无俗到来。\n岸花开且落，水鸟去仍迴。\n果落方知熟，诗成未费才。\n逍遥此中意，老子兴悠哉。",
        "dynasty": "宋",
        "collection_info": null
    },
    {
        "title": "感恻",
        "author": "释绍嵩",
        "content": "路入南云下，江回隔近村。\n水深风浩浩，山远雾昏昏。\n仰首羡飞鸟，流年只断魂。\n客心兼暮色，感恻復何言。",
        "dynasty": "宋",
        "collection_info": null
    },
    {
        "title": "和崇上人",
        "author": "释绍嵩",
        "content": "松下中峰路，疎阴偃盖清。\n远云收海雨，数鴈过秋城。\n抚事心犹壮，卑栖气未平。\n近来唯此乐，高韵寄闲情。",
        "dynasty": "宋",
        "collection_info": null
    },
    {
        "title": "赠别性老",
        "author": "释绍嵩",
        "content": "此老殊清健，情忘发兴奇。\n异方惊会面，孤屿共题诗。\n聚散千江月，参差万里期。\n相看作离别，特地泪双垂。",
        "dynasty": "宋",
        "collection_info": null
    },
    {
        "title": "秋夜忆亲庭有感",
        "author": "释绍嵩",
        "content": "碧涧寒侵屋，高林露气清。\n空窗闲月色，密竹动秋声。\n宴坐游三昧，隣谈喧五更。\n两亲今正老，此别不胜情。",
        "dynasty": "宋",
        "collection_info": null
    },
    {
        "title": "有怀",
        "author": "释绍嵩",
        "content": "月淡犹明树，岩幽钟磬微。\n露滋三径草，寒入五更衣。\n栖托情何限，峥嵘岁且归。\n漱流今已矣，无限故山薇。",
        "dynasty": "宋",
        "collection_info": null
    },
    {
        "title": "至禅居",
        "author": "释绍嵩",
        "content": "得路到深寺，溪流镜样清。\n微芳缘岸落，荒竹过墙生。\n烘日浅深色，寒鸦断续声。\n我来无旧识，素抱与谁倾。",
        "dynasty": "宋",
        "collection_info": null
    },
    {
        "title": "口占",
        "author": "释绍嵩",
        "content": "江上有微径，渔人四五家。\n野船明细火，宿鴈起圆沙。\n峡口闻猿夜，秋星见客槎。\n徘徊幽兴尽，更觉在天涯。",
        "dynasty": "宋",
        "collection_info": null
    },
    {
        "title": "即笔",
        "author": "释绍嵩",
        "content": "小阁称幽隠，群峰竞秀尖。\n村舂雨外急，秋色望中添。\n世事已黄髮，忘情付黑甜。\n从渠造物巧，未怪老夫潜。",
        "dynasty": "宋",
        "collection_info": null
    },
    {
        "title": "独步",
        "author": "释绍嵩",
        "content": "独步时凝望，幽襟失所从。\n烟霞横眼界，天地醉心胸。\n泽国秋容老，人家水影重。\n行穷十里岭，回首兴何慵。",
        "dynasty": "宋",
        "collection_info": null
    },
    {
        "title": "振策",
        "author": "释绍嵩",
        "content": "振策出游眺，清吟竹影东。\n石门千仞断，秀水一篙通。\n郡阁烟光裏，人家秋色中。\n乌衣多胜槩，老子柰途穷。",
        "dynasty": "宋",
        "collection_info": null
    },
    {
        "title": "游双径",
        "author": "释绍嵩",
        "content": "宝剎触南箕，登临独立时。\n江山如有味，花柳更无私。\n已病身犹健，言归心尚迟。\n片云头上黑，真箇解催诗。",
        "dynasty": "宋",
        "collection_info": null
    },
    {
        "title": "戏笔",
        "author": "释绍嵩",
        "content": "地僻人稀到，东郊自养蒙。\n山遥天接树，夜静竹藏风。\n岸柳含烟翠，江花脱晚红。\n诗应是游戏，吟啸不须工。",
        "dynasty": "宋",
        "collection_info": null
    },
    {
        "title": "雨罢",
        "author": "释绍嵩",
        "content": "雨罢春光润，云随落日移。\n莺花愁不觉，世路老方知。\n苔徧安禅石，根侵洗砚池。\n晚来风月好，倚杖独题诗。",
        "dynasty": "宋",
        "collection_info": null
    },
    {
        "title": "溪上",
        "author": "释绍嵩",
        "content": "弄水春溪上，溪寒晚日红。\n舟行明鑑裏，鸟度醉吟中。\n远岫千重耸，轻艘万派通。\n桃源在何处，笑语隔幽丛。",
        "dynasty": "宋",
        "collection_info": null
    },
    {
        "title": "次韵林仲山",
        "author": "释绍嵩",
        "content": "午梦蛮花湿，吟看不忍休。\n白翻荞处雪，红压驿边楼。\n砌冷虫喧座，江澄水浴秋。\n看君有知己，铃阁想迟留。",
        "dynasty": "宋",
        "collection_info": null
    },
    {
        "title": "赠别法仪",
        "author": "释绍嵩",
        "content": "四海欲行徧，心猿日渐驯。\n贫高一生行，衣故十年尘。\n如我如君者，无名无利身。\n慇懃讶此别，忍泪已霑巾。",
        "dynasty": "宋",
        "collection_info": null
    },
    {
        "title": "山居即事  其一",
        "author": "释绍嵩",
        "content": "何处成吾道，深居绝送迎。\n竹扉常昼掩，野径得闲行。\n万壑树声满，千岩暑气清。\n相看两不厌，天际一山横。",
        "dynasty": "宋",
        "collection_info": null
    },
    {
        "title": "山居即事  其二",
        "author": "释绍嵩",
        "content": "山色堆蓝重，风烟野外嘉。\n与闲为活计，祗者是生涯。\n虽有明时约，端无外物华。\n人生贵知足，此兴未应赊。",
        "dynasty": "宋",
        "collection_info": null
    },
    {
        "title": "山居即事  其三",
        "author": "释绍嵩",
        "content": "气味闲中好，居疑与世分。\n销愁何用酒，娱意莫如文。\n穴暝云初上，山高日易曛。\n近来心更静，清绝洗妖氛。",
        "dynasty": "宋",
        "collection_info": null
    },
    {
        "title": "山居即事  其四",
        "author": "释绍嵩",
        "content": "独坐空山裏，闲寻物理幽。\n人情正苦暑，诗兴得高秋。\n衰谢多扶病，功名安足谋。\n自嗟疎野性，肯伴白云休。",
        "dynasty": "宋",
        "collection_info": null
    },
    {
        "title": "山居即事  其五",
        "author": "释绍嵩",
        "content": "老去慵仍甚，幽欢良自如。\n性将时共背，身与世俱疎。\n水色含群动，秋容淡夕虚。\n惬心皆乐事，真作野人居。",
        "dynasty": "宋",
        "collection_info": null
    },
    {
        "title": "山居即事  其六",
        "author": "释绍嵩",
        "content": "拂石翫林壑，凛然天欲秋。\n竹风连野色，舍影漾江流。\n碧嶂云初合，遥峰雨半收。\n山居自清绝，不梦世间游。",
        "dynasty": "宋",
        "collection_info": null
    },
    {
        "title": "山居即事  其七",
        "author": "释绍嵩",
        "content": "掩户闲欹枕，身心俱寂然。\n蹉跎已甘分，游息或谈玄。\n独得万古意，何劳百响煎。\n功名与世事，欲问即攀缘。",
        "dynasty": "宋",
        "collection_info": null
    },
    {
        "title": "山居即事  其八",
        "author": "释绍嵩",
        "content": "径转危峰逼，徧令两眼明。\n凉风吹咏思，幽竹送寒声。\n砧响家家急，溪阴寸寸生。\n含情不得语，拂石记闲名。",
        "dynasty": "宋",
        "collection_info": null
    },
    {
        "title": "山居即事  其九",
        "author": "释绍嵩",
        "content": "病目书淫歇，熏炉炷麝煤。\n山将落日去，风带旧寒来。\n微霰疎还密，虚堂闭復开。\n无人语心事，永日坐徘徊。",
        "dynasty": "宋",
        "collection_info": null
    },
    {
        "title": "山居即事  其一○",
        "author": "释绍嵩",
        "content": "老罢休无頼，吟诗报答闲。\n圆扉长寂寂，腾口任{口颜}{口颜}。\n护塔云偏重，栖林鸟自还。\n荣枯不经意，何用密防姦。",
        "dynasty": "宋",
        "collection_info": null
    },
    {
        "title": "山居即事  其一一",
        "author": "释绍嵩",
        "content": "独立柴荆外，孤吟四望频。\n晴山云罨画，深谷鸟声春。\n老觉文章退，闲知气味真。\n穷居那敢恨，虚白自为隣。",
        "dynasty": "宋",
        "collection_info": null
    },
    {
        "title": "山居即事  其一二",
        "author": "释绍嵩",
        "content": "永日翛然坐，春风苦唤行。\n笋舆穿树色，竹坞度钟声。\n雨恶天光淡，山穷地势倾。\n苔矶清境裏，花湿转分明。",
        "dynasty": "宋",
        "collection_info": null
    },
    {
        "title": "山居即事  其一三",
        "author": "释绍嵩",
        "content": "此地真奇绝，何须屋万间。\n穿林隣虎穴，隔水是尘寰。\n保甲元无籍，讹邪自不关。\n安闲有深味，未敢负云山。",
        "dynasty": "宋",
        "collection_info": null
    },
    {
        "title": "山居即事  其一四",
        "author": "释绍嵩",
        "content": "早晚无尘事，清心白日长。\n水烟通径草，冰玉入诗肠。\n远峤收残雨，空林挂夕阳。\n此时何限兴，幽鸟语如簧。",
        "dynasty": "宋",
        "collection_info": null
    },
    {
        "title": "山居即事  其一五",
        "author": "释绍嵩",
        "content": "碧树高岩底，柴门引径斜。\n采茶寻远涧，护药插新笆。\n澄水含斜汉，寒空散晚霞。\n寂寥无与晤，聊欲玩烟花。",
        "dynasty": "宋",
        "collection_info": null
    },
    {
        "title": "山居即事  其一六",
        "author": "释绍嵩",
        "content": "物色催年老，谁令眼界幽。\n不忧缘不动，无意亦无求。\n寂寞了闲事，迂疎却自由。\n功名今晚矣，萍梗任飘流。",
        "dynasty": "宋",
        "collection_info": null
    },
    {
        "title": "山居即事  其一七",
        "author": "释绍嵩",
        "content": "静境绝过从，昼门开更慵。\n荒林失轻雾，寒日下危峰。\n曳履寻花圃，搜诗到暮钟。\n谁言淹泊意，无酒为浇胸。",
        "dynasty": "宋",
        "collection_info": null
    },
    {
        "title": "山居即事  其一八",
        "author": "释绍嵩",
        "content": "古屋茆茨小，寒林春自芳。\n坞深人不到，花落树犹香。\n事去青山在，闲知白日长。\n禅心真已静，笑失昔时狂。",
        "dynasty": "宋",
        "collection_info": null
    },
    {
        "title": "山居即事  其一九",
        "author": "释绍嵩",
        "content": "雨后江山绿，蝉声若唤人。\n岩花随处发，官柳着行新。\n风月充三益，林泉是四邻。\n杖藜林下去，且作自由身。",
        "dynasty": "宋",
        "collection_info": null
    },
    {
        "title": "山居即事  其二○",
        "author": "释绍嵩",
        "content": "衰落暗成病，如何不白头。\n百年长扰扰，万事祇悠悠。\n耕凿资余力，行藏独倚楼。\n却因虚淡极，忽觉此生浮。",
        "dynasty": "宋",
        "collection_info": null
    },
    {
        "title": "列岫亭书事",
        "author": "释绍嵩",
        "content": "极浦遥山合翠微，週迴秀色自清机。\n长江淡淡吞天去，白鸟翩翩接翅飞。\n屐齿苔痕犹故迹，露沙霜树映斜晖。\n牧童何处吹羌笛，吓得巢禽不敢归。",
        "dynasty": "宋",
        "collection_info": null
    },
    {
        "title": "临川道中怅然有感因作遣情",
        "author": "释绍嵩",
        "content": "路傍官河一带长，风帆沙鸟认微茫。\n人生行乐知能几，世事多虞只自伤。\n破衲卷云秋漠漠，淡烟斜日晚荒荒。\n不堪吟罢东回首，底处青山是故乡。",
        "dynasty": "宋",
        "collection_info": null
    },
    {
        "title": "疎山途次",
        "author": "释绍嵩",
        "content": "路曲山隈一径通，天开地闢幻金宫。\n溪桥袅袅穿黄落，鴈字联联写碧空。\n唤客不须嫌酒恶，昔贤何必哭途穷。\n生涯淡淡随缘过，休把行藏问化工。",
        "dynasty": "宋",
        "collection_info": null
    },
    {
        "title": "游信州僊岩",
        "author": "释绍嵩",
        "content": "仙境闲寻采药翁，笋舆乘兴得蒿蓬。\n山钟夜度空江水，窗户凉生薜荔风。\n断臂青猿啼玉笥，斜行白鸟入遥空。\n舍南有竹堪书字，借笔题诗却未工。",
        "dynasty": "宋",
        "collection_info": null
    },
    {
        "title": "赠李先辈",
        "author": "释绍嵩",
        "content": "饥食松花渴饮泉，寂寥芳草茂芊芊。\n岩边石室低临水，窟裏阴云不上天。\n难与英雄论教化，等将身世付罤{罒全}。\n无由住得吟相伴，目送归鸿篱下眠。",
        "dynasty": "宋",
        "collection_info": null
    },
    {
        "title": "走笔代颜西叔次途中即事之什",
        "author": "释绍嵩",
        "content": "逦迤前冈压后冈，鸟鸣山馆客思乡。\n孤村树色昏残雨，满耳蛙声正夕阳。\n对酒已成千里客，怀人空结九回肠。\n平生忧患谙偿徧，迴避红尘是所长。",
        "dynasty": "宋",
        "collection_info": null
    },
    {
        "title": "再代和通字韵",
        "author": "释绍嵩",
        "content": "驿路穿林断復通，客程蛇绕乱山中。\n三杯软饱千林暝，万事从来一笑空。\n珍重故人相问意，自怜覊客尚飘蓬。\n江湖易有淹留兴，已许沧浪伴钓翁。",
        "dynasty": "宋",
        "collection_info": null
    },
    {
        "title": "赠张炳",
        "author": "释绍嵩",
        "content": "怪服先生众骇闻，卖刀买犊便耕耘。\n棋功过却杨玄宝，赋咏思齐郑广文。\n直为篇章非动众，忽携书剑远辞群。\n行行快趁风烟阔，得句不妨时策勋。",
        "dynasty": "宋",
        "collection_info": null
    },
    {
        "title": "题德夫刘公江亭",
        "author": "释绍嵩",
        "content": "兄弟将知大自强，南山雾裏晦文章。\n睡轻可忍风敲竹，语妙何妨石作肠。\n碧瓦朱甍占肃爽，紫兰红药共凄凉。\n渔舟去后天将夕，月入波心碎夜光。",
        "dynasty": "宋",
        "collection_info": null
    },
    {
        "title": "代和韵",
        "author": "释绍嵩",
        "content": "石路无尘竹径开，幽园寻胜独登台。\n桥边野水通渔路，城上秋山入酒杯。\n紫闼青云俱未遂，红颜白髮递相催。\n悠悠兰渚动归思，归思临高不易裁。",
        "dynasty": "宋",
        "collection_info": null
    },
    {
        "title": "偶成",
        "author": "释绍嵩",
        "content": "谁復知予懒是真，平生自信解甘贫。\n苦无名位高今世，为有烟霞伴此身。\n长掩柴荆避寒暑，犹将谈笑对风尘。\n只今那得王摩诘，状取江湖太古民。",
        "dynasty": "宋",
        "collection_info": null
    },
    {
        "title": "南山书怀",
        "author": "释绍嵩",
        "content": "日色今朝分外明，湖光浩气共澄清。\n鸟啼绿树穿花影，水泛青山入古城。\n眼下见荣还见辱，病中嫌雨又嫌晴。\n衰迟自喜添诗学，三十年来掉臂行。",
        "dynasty": "宋",
        "collection_info": null
    },
    {
        "title": "西湖晚步偶成呈曾君举司户",
        "author": "释绍嵩",
        "content": "山引千岩翠作堆，钟鸣楼阁晚云开。\n鱼吹鑑面晕痕蹙，人过桥心倒影来。\n要听剧谈飞木屑，便期携手上春台。\n世间刚有东流水，一洗从前猿鹤哀。",
        "dynasty": "宋",
        "collection_info": null
    },
    {
        "title": "赠郎德父",
        "author": "释绍嵩",
        "content": "衣弊履穿不讳穷，篱门和竹夹西东。\n闲栖已合称高士，发兴真成继庾公。\n人世鹤归双鬓上，丹霄路在五言中。\n却须袖取经纶手，深入芦花作钓翁。",
        "dynasty": "宋",
        "collection_info": null
    },
    {
        "title": "酬胡圣闻",
        "author": "释绍嵩",
        "content": "别后沧波路几迷，竹风松雨共凄凄。\n十年依旧双瞳碧，四海仍传一角犀。\n池上溶溶浮日暖，山中物物是诗题。\n先生莫道心如铁，可忍红英半着泥。",
        "dynasty": "宋",
        "collection_info": null
    },
    {
        "title": "绍兴即事",
        "author": "释绍嵩",
        "content": "柳色葱葱官渡平，梨花吹雪度清明。\n山从海岸装吟景，寺倚云峰更晚晴。\n潮水忽生添野水，春城何忍作空城。\n黄莺久住浑相识，故作林间求友声。",
        "dynasty": "宋",
        "collection_info": null
    },
    {
        "title": "兰亭书事",
        "author": "释绍嵩",
        "content": "苍岸古木霭烟萝，风俗犹闻晋永和。\n绿树碧檐相掩映，青鞋黄帽饱经过。\n还缘世遇兵戈闹，颇觉闲消日月多。\n盘礴幽窗觅诗处，月明天色白连河。",
        "dynasty": "宋",
        "collection_info": null
    },
    {
        "title": "代次登城之什",
        "author": "释绍嵩",
        "content": "上得孤城向晚春，其如衰病只伤神。\n鼠肝虫臂窥前辈，虹旆星车委后尘。\n两鬓已霜难讳老，一机何处定非真。\n愁来只有贤从事，千里相逢如故人。",
        "dynasty": "宋",
        "collection_info": null
    },
    {
        "title": "庆元道中",
        "author": "释绍嵩",
        "content": "临溪柳带正依依，落絮因风特地飞。\n岛上断云垂极浦，城头初角送残晖。\n闲过绮陌寻高寺，谩遶清流欲浣衣。\n重到张公泊船处，家家扶得醉人归。",
        "dynasty": "宋",
        "collection_info": null
    },
    {
        "title": "留题江亭",
        "author": "释绍嵩",
        "content": "晚凉闲步向江亭，山色偏于晚有情。\n綵索平时墙婉娩，飞花满眼句纵横。\n五峰遥拱千岩秀，四水萦纡十里程。\n鹊噪鸦啼俱喜色，望中浑恐是蓬瀛。",
        "dynasty": "宋",
        "collection_info": null
    },
    {
        "title": "答仲宽",
        "author": "释绍嵩",
        "content": "强半年光属苦辛，生涯如在旧山贫。\n江南江北闲为客，人去人来恨转新。\n节裏且追千载事，胸中别作一家春。\n明年此会知谁健，不问苍生问鬼神。",
        "dynasty": "宋",
        "collection_info": null
    },
    {
        "title": "和蒋自然",
        "author": "释绍嵩",
        "content": "岁月悠悠一梦中，荣枯消得几何功。\n宁为宇宙闲吟客，岂是江湖把钓翁。\n山口断云怜旧路，沙边微雨湿孤蓬。\n饭余鼓腹聊行乐，立尽疎帘落絮风。",
        "dynasty": "宋",
        "collection_info": null
    },
    {
        "title": "重经故人旧居",
        "author": "释绍嵩",
        "content": "五字研成举世传，醉吟朝夕在樊川。\n江南海北三千里，雨散云飞二十年。\n壁上尘黏蒲叶扇，镜中人入洞庭烟。\n倦游客子心无际，遐想星轺思惘然。",
        "dynasty": "宋",
        "collection_info": null
    },
    {
        "title": "横翠亭书怀",
        "author": "释绍嵩",
        "content": "小葺茅茨紫翠间，门当宫道不曾关。\n剪裁风月聊堪醉，奔走尘寰出老颜。\n半局残棋消白昼，十年归梦满青山。\n江城今可徘徊处，莫怪频频此往还。",
        "dynasty": "宋",
        "collection_info": null
    },
    {
        "title": "安吉道中",
        "author": "释绍嵩",
        "content": "六尺枯藤了此生，青春作伴日同行。\n墙头花吐旧枝出，原上人侵落照耕。\n芳草似袍连径合，乱山如画带溪平。\n杜鹃知我归心急，啼了千声更万声。",
        "dynasty": "宋",
        "collection_info": null
    },
    {
        "title": "和自然",
        "author": "释绍嵩",
        "content": "南北三年一解携，曾书蕉叶寄新题。\n知渠已富江山句，英誉自成桃李蹊。\n坡底诗人梅底醉，云间秋鴈水间栖。\n千岩万壑时相忆，迢递寻君梦不迷。",
        "dynasty": "宋",
        "collection_info": null
    },
    {
        "title": "题印上人关外山水图",
        "author": "释绍嵩",
        "content": "一源淳朴鄮山川，一簇人家起暮烟。\n世乱不妨松偃蹇，客程依旧水潺湲。\n云横新塞遮秦甸，树荫澄江入野船。\n闻说函殽犹险在，为师怀想几凄然。",
        "dynasty": "宋",
        "collection_info": null
    },
    {
        "title": "和自然",
        "author": "释绍嵩",
        "content": "客裏唯君数往还，笑谈终日尽君欢。\n敢将古道为吾事，已作归心即自宽。\n露草欲随霜草尽，泉声长带佩声寒。\n月生更爱栏干影，未厌慇懃达曙看。",
        "dynasty": "宋",
        "collection_info": null
    },
    {
        "title": "寓龙峰遣兴",
        "author": "释绍嵩",
        "content": "可要栖身向薜萝，闲门空掩半庭莎。\n天寒日暮游人少，花落僧禅覆地多。\n六尺屏风遮宴坐，数椽月屋爱岩阿。\n我今客气浑消尽，无奈千茎鬓雪何。",
        "dynasty": "宋",
        "collection_info": null
    },
    {
        "title": "陪赵知府登桃岭山亭",
        "author": "释绍嵩",
        "content": "谁向云端着此亭，檐前树木映窗櫺。\n野田流水溅溅白，芳草随人段段青。\n春服照尘连草色，云萝幽信寄茶经。\n史君领客週遭看，钟送遥帆落晚汀。",
        "dynasty": "宋",
        "collection_info": null
    },
    {
        "title": "赠何知录",
        "author": "释绍嵩",
        "content": "青云直上路初通，白凤新词入圣聪。\n抵掌剧谈吾浪语，连城增价子何穷。\n共登小阁春风裏，又解征帆落照中。\n此去优游益吟咏，公余无惜寄诗筒。",
        "dynasty": "宋",
        "collection_info": null
    },
    {
        "title": "客邸昼寝起而追程",
        "author": "释绍嵩",
        "content": "客裏无聊久合并，梦回南北昧平生。\n苦吟风月唯添病，独冒烟岚促去程。\n城外诸峰迎落照，花边白犬吠流莺。\n阮途未用嗟漂泊，自有孤云识此情。",
        "dynasty": "宋",
        "collection_info": null
    },
    {
        "title": "和曾俊臣",
        "author": "释绍嵩",
        "content": "沉醉无期即是乡，暂偷闲卧老僧床。\n纵游籍草花垂酒，陈迹题诗蜗篆梁。\n故国山川皆梦寐，天涯形貌各昂藏。\n芭蕉叶上三更雨，一阵疎来一阵狂。",
        "dynasty": "宋",
        "collection_info": null
    },
    {
        "title": "憩颜子予海山别业",
        "author": "释绍嵩",
        "content": "群峰当户晓岚晴，杨柳风和日听莺。\n郭外春山明锦绣，门前弱水即蓬瀛。\n期登野阁闲应甚，来惯幽禽近不惊。\n独凭栏干意难写，绿桑疎处哺牛鸣。",
        "dynasty": "宋",
        "collection_info": null
    },
    {
        "title": "鄮山道中答印上人游乳窦",
        "author": "释绍嵩",
        "content": "鸦啼古木乱云深，地带河声足水禽。\n檐雨滴秋残旅梦，夜堂疎磬发禅心。\n五年乳窦峰前路，十里尘媒溪上林。\n满目云山俱是乐，故人携客作幽寻。",
        "dynasty": "宋",
        "collection_info": null
    },
    {
        "title": "春夜书怀",
        "author": "释绍嵩",
        "content": "海内艰难各饱更，鬓毛宁与化工争。\n春宵思极兰灯暗，晓角初吹客梦惊。\n壮思不逢韩吏部，绝交益媿孔方兄。\n到头诗卷须藏却，薄饭粗缯老此生。",
        "dynasty": "宋",
        "collection_info": null
    },
    {
        "title": "送黎主簿",
        "author": "释绍嵩",
        "content": "及瓜一笑上浮艎，孤淡无君得趣长。\n秋月春花入牙颊，锦机绣段出肝肠。\n诗题寺壁云根润，江送蓬婆雪汁香。\n丞相旧知为学苦，回轩应问石渠郎。",
        "dynasty": "宋",
        "collection_info": null
    },
    {
        "title": "酬王主簿示道中所作",
        "author": "释绍嵩",
        "content": "蓼花红淡苇条黄，洛岸秋晴夕照长。\n雪羽{礻离}褷立倒影，酒旗摇曳出疎篁。\n云边鴈断湖边月，圩上人牵水上航。\n输与能诗王主簿，每行吟得好篇章。",
        "dynasty": "宋",
        "collection_info": null
    },
    {
        "title": "贻康兼善",
        "author": "释绍嵩",
        "content": "遍绕篱边日渐斜，尽无鷄犬有鸣鸦。\n风凋古木秋阴薄，烟琐西山暝色赊。\n题柱未期归蜀国，繫船长得傍芦花。\n云林好处欲留脚，要趁新诗挽物华。",
        "dynasty": "宋",
        "collection_info": null
    },
    {
        "title": "途次走笔送张明府之都城",
        "author": "释绍嵩",
        "content": "原下相逢便别离，故人特地为嗟咨。\n高滩落日光零乱，春水涵波绿渺瀰。\n四壁一身长客梦，三年两作送君诗。\n紫垣名士推扬切，会向天庭振羽仪。",
        "dynasty": "宋",
        "collection_info": null
    },
    {
        "title": "途次遇雨和丘德高",
        "author": "释绍嵩",
        "content": "白苇黄茅路四通，芙蓉憔悴菊垂丛。\n川原缭绕浮云外，楼阁朦胧细雨中。\n蔽野吞村飘不住，重山复水去无穷。\n丘郎蜡屐能从我，一任此身同转蓬。",
        "dynasty": "宋",
        "collection_info": null
    },
    {
        "title": "题刘唐臣新葺池亭",
        "author": "释绍嵩",
        "content": "刘郎潇洒水为居，水碧山青画不如。\n绿竹可供公子钓，紫鳞时掣季膺鱼。\n幽寻胜事鸟窥牖，闲卧临窗燕拂书。\n触目韶华总诗本，放怀端与世情疎。",
        "dynasty": "宋",
        "collection_info": null
    },
    {
        "title": "夜题",
        "author": "释绍嵩",
        "content": "满庭松桂雨余天，病眼开时月正圆。\n罗列众星依木末，安排流水落檐前。\n倚松长啸宜疎拙，随处何妨且信缘。\n白髮青灯两无语，瓣香深炷夜堂禅。",
        "dynasty": "宋",
        "collection_info": null
    },
    {
        "title": "次韵杨判院晚春",
        "author": "释绍嵩",
        "content": "杏褪残花点碧轻，残花含恨脱红英。\n树连翠篠围春昼，风入青山送雨声。\n不办扁舟访安道，何妨莲社醉渊明。\n如公自是銮坡具，盍与吾君致太平。",
        "dynasty": "宋",
        "collection_info": null
    },
    {
        "title": "答朋上人",
        "author": "释绍嵩",
        "content": "争渡行人簇晚沙，归舟天际暮云遮。\n波生野水鴈初下，竹映寒原日已斜。\n剩欲出门追笑语，可堪垂白各天涯。\n知公颇有奇章病，戏墨贻嘲栖暝鸦。",
        "dynasty": "宋",
        "collection_info": null
    },
    {
        "title": "次韵朱国器秋夜之什",
        "author": "释绍嵩",
        "content": "二水奔奔鸣屋除，山川澄浄九秋余。\n故人相见自青眼，病叟中间已白鬚。\n风射破窗灯易灭，鹤归乔木月难呼。\n政须送与王摩诘，画我凭栏觅句图。",
        "dynasty": "宋",
        "collection_info": null
    },
    {
        "title": "次韵曾俊臣即事",
        "author": "释绍嵩",
        "content": "柳暗人家水拍堤，人家随处有柴扉。\n草中白道穿村去，门外黄尘扑面飞。\n返照未沉僧独往，暮山时见鸟双归。\n风从北户来披拂，暗递花香入客衣。",
        "dynasty": "宋",
        "collection_info": null
    },
    {
        "title": "憩窦园因题池亭",
        "author": "释绍嵩",
        "content": "午枕藜床梦忽惊，窦家园裏有莺声。\n半生客路逢佳节，万瓦脚跟开化城。\n鸂鶒刷毛花荡漾，蒲萄上架月纵横。\n谁教併向此中见，清杀诗翁老不胜。",
        "dynasty": "宋",
        "collection_info": null
    },
    {
        "title": "和陈尧臣",
        "author": "释绍嵩",
        "content": "羡君潇洒有余清，霜翮摩霄万里情。\n冰雪照人徐孺子，篇章高体谢宣城。\n摇窗竹色留僧语，步野风寒散酒酲。\n明日岳阳楼上去，不妨谈笑又诗成。",
        "dynasty": "宋",
        "collection_info": null
    },
    {
        "title": "赠闻人必大  其一",
        "author": "释绍嵩",
        "content": "未遂青云一挂科，科名成后竟如何。\n贫疑陋巷春偏少，学办痴龙艺最多。\n剩把文章鸣圣代，却思猿鸟共烟萝。\n高吟大醉三千首，他日阳春白雪歌。",
        "dynasty": "宋",
        "collection_info": null
    },
    {
        "title": "赠闻人必大  其二",
        "author": "释绍嵩",
        "content": "长日林皋独醉吟，久贫如得顾家金。\n属文想见翻新样，执卷犹闻惜寸阴。\n世上纷纷蛮与触，胸中历历古兼今。\n有时出纵风烟步，多谢携筇数访寻。",
        "dynasty": "宋",
        "collection_info": null
    },
    {
        "title": "曲江野眺",
        "author": "释绍嵩",
        "content": "偶来清赏曲江头，人自无言水自流。\n欲作新诗图画取，乱峰寒木更孤舟。",
        "dynasty": "宋",
        "collection_info": null
    },
    {
        "title": "舟中书事",
        "author": "释绍嵩",
        "content": "南昌城郭枕江烟，一苇鸣桹下渺然。\n惊起暮天沙上鴈，背人飞过北山前。",
        "dynasty": "宋",
        "collection_info": null
    },
    {
        "title": "宿山居",
        "author": "释绍嵩",
        "content": "中庭淡月照三更，环堵翛然表裏清。\n深夜欲眠眠未得，一溪秋水枕边声。",
        "dynasty": "宋",
        "collection_info": null
    },
    {
        "title": "仙嵓江口",
        "author": "释绍嵩",
        "content": "淅淅寒流涨浅沙，小桥通去路横斜。\n因寻野渡逢渔舍，夹路松开黄玉花。",
        "dynasty": "宋",
        "collection_info": null
    },
    {
        "title": "题谢公桥",
        "author": "释绍嵩",
        "content": "白云深处小桥横，流水涓涓古意生。\n多少升沉都不见，至今留得谢公名。",
        "dynasty": "宋",
        "collection_info": null
    },
    {
        "title": "宿疎山",
        "author": "释绍嵩",
        "content": "竹舆穿雨上疎山，寒涕垂颐独掩关。\n病客欲眠浑不寐，白猿啼在白云间。",
        "dynasty": "宋",
        "collection_info": null
    },
    {
        "title": "雨后登吸江亭",
        "author": "释绍嵩",
        "content": "吸江亭下雨初晴，中有樵夫跣足行。\n时作微吟清彻骨，兹游无乃太清生。",
        "dynasty": "宋",
        "collection_info": null
    },
    {
        "title": "次韵吴伯庸竹间梅花十绝  其一",
        "author": "释绍嵩",
        "content": "竹间初拆半斜枝，正是周王二月时。\n竹映梅花花映竹，主人不剪要题诗。",
        "dynasty": "宋",
        "collection_info": null
    },
    {
        "title": "次韵吴伯庸竹间梅花十绝  其二",
        "author": "释绍嵩",
        "content": "孤芳高节共亭亭，子细相看似有情。\n春色恼人眠不得，移床换枕到天明。",
        "dynasty": "宋",
        "collection_info": null
    },
    {
        "title": "次韵吴伯庸竹间梅花十绝  其三",
        "author": "释绍嵩",
        "content": "一川修竹映疎花，穿竹微吟路径斜。\n更好碧溪深院静，月和疎影上檐牙。",
        "dynasty": "宋",
        "collection_info": null
    },
    {
        "title": "次韵吴伯庸竹间梅花十绝  其四",
        "author": "释绍嵩",
        "content": "自读西湖处士诗，寻芳长恨见花迟。\n前程笑到山多处，竹裏横斜一两枝。",
        "dynasty": "宋",
        "collection_info": null
    },
    {
        "title": "次韵吴伯庸竹间梅花十绝  其五",
        "author": "释绍嵩",
        "content": "携茶时復过幽亭，寄目悠然上杳冥。\n好是园林争秀发，梅花白白竹青青。",
        "dynasty": "宋",
        "collection_info": null
    },
    {
        "title": "次韵吴伯庸竹间梅花十绝  其六",
        "author": "释绍嵩",
        "content": "雪引春归竹外梅，慇懃今日一时开。\n知音未出吴公子，长到花时把酒杯。",
        "dynasty": "宋",
        "collection_info": null
    },
    {
        "title": "次韵吴伯庸竹间梅花十绝  其七",
        "author": "释绍嵩",
        "content": "池边梅映竹边池，皎月勾添光陆离。\n堪笑胡雏亦风味，从教横笛月中吹。",
        "dynasty": "宋",
        "collection_info": null
    },
    {
        "title": "次韵吴伯庸竹间梅花十绝  其八",
        "author": "释绍嵩",
        "content": "一度春来一度新，夕阳花坞浄无尘。\n负暄孤坐松根石，细看横枝间绿筠。",
        "dynasty": "宋",
        "collection_info": null
    },
    {
        "title": "次韵吴伯庸竹间梅花十绝  其九",
        "author": "释绍嵩",
        "content": "日移花影上帘鈎，品格堪怜绝比俦。\n竹外一枝斜更好，眼明端为小迟留。",
        "dynasty": "宋",
        "collection_info": null
    },
    {
        "title": "次韵吴伯庸竹间梅花十绝  其一○",
        "author": "释绍嵩",
        "content": "竹与梅花相并枝，月明还见影参差。\n捻梅细比新诗看，酷似梅花太瘦时。",
        "dynasty": "宋",
        "collection_info": null
    },
    {
        "title": "呈胡伯圆尚书  其一",
        "author": "释绍嵩",
        "content": "自挽狂澜制百川，致君何日不尧年。\n由来八座尚书贵，盛事骎骎海内传。",
        "dynasty": "宋",
        "collection_info": null
    },
    {
        "title": "呈胡伯圆尚书  其二",
        "author": "释绍嵩",
        "content": "文章近日合双行，四海苍生耳已倾。\n地去秉钧余咫尺，不劳拟议话圆成。",
        "dynasty": "宋",
        "collection_info": null
    },
    {
        "title": "呈胡伯圆尚书  其三",
        "author": "释绍嵩",
        "content": "韩李流芳独未泯，先生孤唱发阳春。\n惠能伎俩元无有，强到朱门谒近臣。",
        "dynasty": "宋",
        "collection_info": null
    },
    {
        "title": "春日",
        "author": "释绍嵩",
        "content": "风流尽付小园春，浓麝分香入四隣。\n何事晚来微雨后，山花如绣草如茵。",
        "dynasty": "宋",
        "collection_info": null
    },
    {
        "title": "春日郊行  其一",
        "author": "释绍嵩",
        "content": "稠花乱蕊裹江滨，小雨疎疎向晚晴。\n逋客未能忘野兴，春来无处不闲行。",
        "dynasty": "宋",
        "collection_info": null
    },
    {
        "title": "春日郊行  其二",
        "author": "释绍嵩",
        "content": "城外春风满酒旗，吟怀长恨负芳时。\n东林夫子知予意，载我而今唱和诗。",
        "dynasty": "宋",
        "collection_info": null
    },
    {
        "title": "春日郊行  其三",
        "author": "释绍嵩",
        "content": "芳草斜铺翡翠茵，旧游如梦苦伤神。\n寒山带郭穿松路，柳絮梨花寂寂春。",
        "dynasty": "宋",
        "collection_info": null
    },
    {
        "title": "春日郊行  其四",
        "author": "释绍嵩",
        "content": "春送人家入画屏，草香沙暖水云晴。\n凝眸不觉斜阳尽，闲恨闲愁触处生。",
        "dynasty": "宋",
        "collection_info": null
    },
    {
        "title": "春日郊行  其五",
        "author": "释绍嵩",
        "content": "忽惊春色二分空，满地榆钱逐晓风。\n黄四娘家谁敢道，古来唯有杜陵翁。",
        "dynasty": "宋",
        "collection_info": null
    },
    {
        "title": "春日郊行  其六",
        "author": "释绍嵩",
        "content": "高竹重林接翠微，夕阳分手柘冈西。\n莫忧世事兼身事，且逐东风进杖藜。",
        "dynasty": "宋",
        "collection_info": null
    },
    {
        "title": "野眺  其一",
        "author": "释绍嵩",
        "content": "道是东风不世情，树头吹得叶冥冥。\n凭栏一笑斜阳裏，贪看春山如许青。",
        "dynasty": "宋",
        "collection_info": null
    },
    {
        "title": "野眺  其二",
        "author": "释绍嵩",
        "content": "柳绕平湖绿映堤，堤边柳色更相宜。\n风来众绿一时动，不为愁人住少时。",
        "dynasty": "宋",
        "collection_info": null
    },
    {
        "title": "道中闻百舌",
        "author": "释绍嵩",
        "content": "一径寻村渡碧溪，山花红紫树高低。\n如今天下无鸣凤，说与春乌自在啼。",
        "dynasty": "宋",
        "collection_info": null
    },
    {
        "title": "遣意",
        "author": "释绍嵩",
        "content": "一生生计祇长贫，迹近群鸥意倍亲。\n旧喜读书今懒读，寒灰枯木仅堪伦。",
        "dynasty": "宋",
        "collection_info": null
    },
    {
        "title": "同周湛二上人游西湖之北山天竺晚归得十绝  其一",
        "author": "释绍嵩",
        "content": "行尽孤山碧四围，春光和暖恰相宜。\n微风披拂香来去，正是群芳烂熳时。",
        "dynasty": "宋",
        "collection_info": null
    },
    {
        "title": "同周湛二上人游西湖之北山天竺晚归得十绝  其二",
        "author": "释绍嵩",
        "content": "山如浓翠拥高鬟，石壁巉然不可攀。\n落日凤城佳气合，幻成一岛画图间。",
        "dynasty": "宋",
        "collection_info": null
    },
    {
        "title": "同周湛二上人游西湖之北山天竺晚归得十绝  其三",
        "author": "释绍嵩",
        "content": "和靖先生坟已荒，三春花草殿余芳。\n栏干倚徧斜阳晚，户牖轩窗总是香。",
        "dynasty": "宋",
        "collection_info": null
    },
    {
        "title": "同周湛二上人游西湖之北山天竺晚归得十绝  其四",
        "author": "释绍嵩",
        "content": "山云收雨半川晴，匠出西湖作画屏。\n剩欲题诗写怀抱，可怜踪迹似流萍。",
        "dynasty": "宋",
        "collection_info": null
    },
    {
        "title": "同周湛二上人游西湖之北山天竺晚归得十绝  其五",
        "author": "释绍嵩",
        "content": "湖上山林画不如，眼明喜见晓光舒。\n等闲稚子来横钓，一度抬竿一箇鱼。",
        "dynasty": "宋",
        "collection_info": null
    },
    {
        "title": "同周湛二上人游西湖之北山天竺晚归得十绝  其六",
        "author": "释绍嵩",
        "content": "闲来湖上立移时，独媿凭栏负碧漪。\n西寺木鱼东寺鼓，而今总入老夫诗。",
        "dynasty": "宋",
        "collection_info": null
    },
    {
        "title": "同周湛二上人游西湖之北山天竺晚归得十绝  其七",
        "author": "释绍嵩",
        "content": "北山迤逦自苍然，万象鲜明禁火前。\n愁裏有诗人不会，栏边㶁㶁响流泉。",
        "dynasty": "宋",
        "collection_info": null
    },
    {
        "title": "同周湛二上人游西湖之北山天竺晚归得十绝  其八",
        "author": "释绍嵩",
        "content": "天竺横分景色宽，园林初日破朝寒。\n兴阑欲下山腰去，野径萦迴路百盘。",
        "dynasty": "宋",
        "collection_info": null
    },
    {
        "title": "同周湛二上人游西湖之北山天竺晚归得十绝  其九",
        "author": "释绍嵩",
        "content": "幽剎寻春傍翠微，幡竿残日迥依依。\n西湖两岸千株柳，何似先教画取归。",
        "dynasty": "宋",
        "collection_info": null
    },
    {
        "title": "同周湛二上人游西湖之北山天竺晚归得十绝  其一○",
        "author": "释绍嵩",
        "content": "好是春风湖上亭，轩窗小憩俗尘清。\n湖山有意留侬款，杨柳飞花乱晚晴。",
        "dynasty": "宋",
        "collection_info": null
    },
    {
        "title": "坐夏浄慈戏书解嘲",
        "author": "释绍嵩",
        "content": "南屏寄傲且今年，况復相羊得自便。\n天下无人闲似我，闲中方寸阔于天。",
        "dynasty": "宋",
        "collection_info": null
    },
    {
        "title": "憩南屏",
        "author": "释绍嵩",
        "content": "窈窕阶除天一方，隔帘时有芰荷香。\n老僧瀹茗供清兴，不负西湖五月凉。",
        "dynasty": "宋",
        "collection_info": null
    },
    {
        "title": "胡伯圆尚书以松山虚席力招补其阙辄辞以小诗遂获免",
        "author": "释绍嵩",
        "content": "懒性如今成野人，苍颜白髮不时新。\n自知潦倒无余事，乞取山林放旷身。",
        "dynasty": "宋",
        "collection_info": null
    },
    {
        "title": "散策  其一",
        "author": "释绍嵩",
        "content": "杨柳斜牵一岸风，驿楼高倚夕阳东。\n无穷涧草纵横绿，入我香奁境界中。",
        "dynasty": "宋",
        "collection_info": null
    },
    {
        "title": "散策  其二",
        "author": "释绍嵩",
        "content": "江上云亭霁景鲜，画屏展尽一山川。\n迟迟欲去犹回首，目尽孤烟白鸟边。",
        "dynasty": "宋",
        "collection_info": null
    },
    {
        "title": "泛湖",
        "author": "释绍嵩",
        "content": "六月西湖锦绣乡，新诗满眼费平章。\n移舟水溅差差绿，吹面轻风与送香。",
        "dynasty": "宋",
        "collection_info": null
    },
    {
        "title": "西湖晚泛",
        "author": "释绍嵩",
        "content": "苏堤一带柳阴长，柳外西风特地狂。\n晚泊孤舟古祠下，自弹别鹤送斜阳。",
        "dynasty": "宋",
        "collection_info": null
    },
    {
        "title": "宿绍兴",
        "author": "释绍嵩",
        "content": "小舟夜宿越州城，卧看星河尽意明。\n漏鼓乍听连岸响，好风佳月总同盟。",
        "dynasty": "宋",
        "collection_info": null
    },
    {
        "title": "再登蓬莱阁  其一",
        "author": "释绍嵩",
        "content": "不到蓬莱又几时，且搘筇杖看云移。\n等闲遇事成歌咏，人道新诗胜旧诗。",
        "dynasty": "宋",
        "collection_info": null
    },
    {
        "title": "再登蓬莱阁  其二",
        "author": "释绍嵩",
        "content": "野水瀰漫绿涨川，乱云如兽出山前。\n天生一本徐熙画，全是蓬莱十月天。",
        "dynasty": "宋",
        "collection_info": null
    },
    {
        "title": "钱清登舟",
        "author": "释绍嵩",
        "content": "日落相携上小舟，客程难尽水空流。\n潇潇细雨蓬初闭，万里一帆随白鸥。",
        "dynasty": "宋",
        "collection_info": null
    },
    {
        "title": "至昌国",
        "author": "释绍嵩",
        "content": "浪迹悠然到海乡，人烟物景共苍苍。\n孤猿更发秋风裏，頼有从前石作肠。",
        "dynasty": "宋",
        "collection_info": null
    },
    {
        "title": "登盘陀石",
        "author": "释绍嵩",
        "content": "盘陀石上少从容，秋色偏宜晚望中。\n欲赋胜游无杰句，独搔蓬鬓立西风。",
        "dynasty": "宋",
        "collection_info": null
    },
    {
        "title": "宿天童",
        "author": "释绍嵩",
        "content": "太白山头月欲低，鹊栖不稳绕枝飞。\n坐来客子浑忘倦，却听松声联翠微。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其一",
        "author": "释绍嵩",
        "content": "暖律还吹岭上梅，数枝先发日徘徊。\n苔封曲径无人到，付与春风自在开。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其二",
        "author": "释绍嵩",
        "content": "白玉花头碧玉枝，茅檐竹坞两幽奇。\n从今日日须来看，看尽将开欲落时。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其三",
        "author": "释绍嵩",
        "content": "手种疎梅已发妍，今年春色胜常年。\n一枝清峭临荒岸，输与渔人繫钓船。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其四",
        "author": "释绍嵩",
        "content": "绕树寻花得得来，摩挲苍石更徘徊。\n题诗未有惊人句，谩想华光写照才。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其五",
        "author": "释绍嵩",
        "content": "月榭风亭绕曲池，野梅千树压疎篱。\n暗香别有关情处，独倚栏干默自知。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其六",
        "author": "释绍嵩",
        "content": "竹外孤村坐见梅，直疑冰玉作根荄。\n青鞋自笑无覊束，不记登临日几迴。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其七",
        "author": "释绍嵩",
        "content": "曳履来登千仞峰，路分溪石夹烟丛。\n晚香消歇无寻处，尽在疎枝冷蕊中。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其八",
        "author": "释绍嵩",
        "content": "水际空明月正圆，看花候月思依然。\n暗香疎影浑无頼，绰约冰姿绝可怜。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其九",
        "author": "释绍嵩",
        "content": "洞水悲鸣无歇时，人稀景静雪消迟。\n东风信有芳菲意，昨日梅花开一枝。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其一○",
        "author": "释绍嵩",
        "content": "古寺高楼暮倚栏，小梅零落雪欺残。\n一枝带雨墙头出，乞与时人画裏看。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其一一",
        "author": "释绍嵩",
        "content": "即看青女夜飞霜，借与南枝作淡妆。\n露重冰清风日暖，人间一味有真香。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其一二",
        "author": "释绍嵩",
        "content": "再见山城石井边，幽姿高韵独翛然。\n要知不被梅花笑，更把前题改数联。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其一三",
        "author": "释绍嵩",
        "content": "小寺鸦鸣日午时，无人同趣独支颐。\n慇勤为注铜缾水，只篸横斜一两枝。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其一四",
        "author": "释绍嵩",
        "content": "积翠千层一径开，篮舆歇处见株梅。\n为君绕树须千匝，谩使诗肠日九迴。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其一五",
        "author": "释绍嵩",
        "content": "露裛幽花冷自香，此花尽更有商量。\n肌肤冰雪熏沉水，疎影寒光照野塘。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其一六",
        "author": "释绍嵩",
        "content": "玉树交横雪后天，新诗吟得百余篇。\n邮筒不住如飞翼，送与襄阳孟浩然。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其一七",
        "author": "释绍嵩",
        "content": "露冷霜干玉骨寒，异香盈鼻酷如兰。\n清癯偶入骚人眼，往往开窗尽日看。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其一八",
        "author": "释绍嵩",
        "content": "篱落寒梅三两枝，水沉为骨玉为肌。\n悬知此去长闲暇，看尽东风烂熳时。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其一九",
        "author": "释绍嵩",
        "content": "镂冰迭雪斗轻盈，碧瓦朱栏相照明。\n想得彭园富春色，数枝春色岂无情。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其二○",
        "author": "释绍嵩",
        "content": "夜起荆扉趁暗香，林间梅下卜斋房。\n寒窗安着清相向，清杀东坡锦绣肠。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其二一",
        "author": "释绍嵩",
        "content": "官梅一树小池头，绕着瑶芳看不休。\n为语隣舟莫吹笛，冰肌香骨未禁愁。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其二二",
        "author": "释绍嵩",
        "content": "梅萼纔开已乱飞，清香时被好风吹。\n苦无疎影横斜句，空作主人惆怅诗。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其二三",
        "author": "释绍嵩",
        "content": "岁寒群物惨无光，只有江梅独自芳。\n倒拄乌藤乘逸兴，倚栏看处自商量。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其二四",
        "author": "释绍嵩",
        "content": "一树寒梅白玉条，傍岩隈石韵萧萧。\n诗孱无柰陈桥月，月照清香太易消。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其二五",
        "author": "释绍嵩",
        "content": "舍南舍北雪犹存，诚对东风问小园。\n一夜小园开似雪，暗香浮动月黄昏。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其二六",
        "author": "释绍嵩",
        "content": "衰草连天惨淡黄，梅兼白雪一时芳。\n谁知老子懒成癖，花落花开已两忘。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其二七",
        "author": "释绍嵩",
        "content": "梅花两树照春阴，花径吹香可细寻。\n疎影横斜水清浅，平生和靖最知音。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其二八",
        "author": "释绍嵩",
        "content": "粲粲江南万玉妃，随宜领览到斜晖。\n一枝缟色分明好，自是行人折赠稀。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其二九",
        "author": "释绍嵩",
        "content": "乱点琼葩艷艷明，半粘残雪不胜清。\n春风十里梅花路，拄杖寻诗独自行。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其三○",
        "author": "释绍嵩",
        "content": "叶气先传五岭梅，新冰削玉辟风开。\n花前独立无人会，一片异香天上来。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其三一",
        "author": "释绍嵩",
        "content": "隔水深深几树芳，巧如施粉妬何郎。\n好风领略知人意，时去时来管送香。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其三二",
        "author": "释绍嵩",
        "content": "湖边春色十分深，恨满枝枝被雨淋。\n羌笛一声何处曲，等闲惊起故园心。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其三三",
        "author": "释绍嵩",
        "content": "竹裏梅花映白头，梅花欲动忆吾州。\n只今且为梅花醉，试问梅花可忍不。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其三四",
        "author": "释绍嵩",
        "content": "傲雪凌风太瘦生，静中无色自娉婷。\n何妨回施老摩诘，画我江行作小屏。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其三五",
        "author": "释绍嵩",
        "content": "洛阳三十六峰西，曾为梅花醉似泥。\n今日偶题题似着，屋檐斜入一枝低。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其三六",
        "author": "释绍嵩",
        "content": "岸木萧疎野望宽，小楼西角剩凭栏。\n江边一树垂垂发，留与纷纷雪裏看。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其三七",
        "author": "释绍嵩",
        "content": "风饕雪虐长精神，冷叶疎花次第匀。\n今日含毫与题品，更无篇什写清新。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其三八",
        "author": "释绍嵩",
        "content": "梅出稽山世少双，月中疎影暗中香。\n梦回彷佛三更后，卧见琼枝低压墙。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其三九",
        "author": "释绍嵩",
        "content": "小瓶春色一枝斜，天下无双独此花。\n冰玉精神霜雪操，寂寥相对是仙家。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其四○",
        "author": "释绍嵩",
        "content": "一径萧萧松影低，寻花觅路忽成迷。\n诗材虽乏三千首，闻见随时入品题。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其四一",
        "author": "释绍嵩",
        "content": "风静寒塘花正开，直须冰雪作梯媒。\n时平不怕山荒寂，霜晓无人我独来。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其四二",
        "author": "释绍嵩",
        "content": "定回犹觉幻身轻，更着梅花巧尽情。\n月上栏干照孤影，一枝斜映小窗明。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其四三",
        "author": "释绍嵩",
        "content": "瘦倚疎篁半出墙，天教春信到寒乡。\n老人终岁闭门坐，月下风前自在香。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其四四",
        "author": "释绍嵩",
        "content": "不随桃李待春回，不待商量细细开。\n要识此花奇绝处，月明溪影乱毰毸。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其四五",
        "author": "释绍嵩",
        "content": "岸树低欹一雪余，此花风韵更清姝。\n江亭独倚栏干处，日影描窗作画图。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其四六",
        "author": "释绍嵩",
        "content": "郊原空阔浄无尘，且放千林自在春。\n借问梅花何处落，翠苔苍藓石磷磷。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其四七",
        "author": "释绍嵩",
        "content": "倚頼春风压众芳，枝枝灼灼烂生光。\n向来子美知如此，可是无心赋海棠。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其四八",
        "author": "释绍嵩",
        "content": "春风併力着寒梅，一半先开笑未开。\n我亦悠然动清兴，欲题凡韵辄徘徊。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其四九",
        "author": "释绍嵩",
        "content": "木落霜空眼底宽，一枝相映竹丛寒。\n不须更觅吴州画，镜裏云山且共看。",
        "dynasty": "宋",
        "collection_info": null
    },
    {
        "title": "咏梅五十首呈史尚书  其五○",
        "author": "释绍嵩",
        "content": "独吟高阁对官梅，春色先从笔底回。\n诗到扬州定清绝，不才羞作等闲来。",
        "dynasty": "宋",
        "collection_info": null
    },
    {
        "title": "雪中舟泊五夫",
        "author": "释绍嵩",
        "content": "天遣今年到五夫，琼田千里玉平铺。\n波中船舫来还去，载取烟云作画图。",
        "dynasty": "宋",
        "collection_info": null
    },
    {
        "title": "横山雨中戏作",
        "author": "释绍嵩",
        "content": "春风相引与诗情，江上闲衝细雨行。\n最感横山山上塔，几回相送復相迎。",
        "dynasty": "宋",
        "collection_info": null
    },
    {
        "title": "道中即事",
        "author": "释绍嵩",
        "content": "南浦东冈二月时，迸流穿树堕花随。\n春风掩映千门柳，多少长条拂地垂。",
        "dynasty": "宋",
        "collection_info": null
    },
    {
        "title": "桐庐道中",
        "author": "释绍嵩",
        "content": "钱塘江上到桐庐，一带溪山画不如。\n对景由来诗句丽，夕阳无语淡烟初。",
        "dynasty": "宋",
        "collection_info": null
    },
    {
        "title": "夜闻杜鹃",
        "author": "释绍嵩",
        "content": "竹坞无尘水槛清，一更更尽到三更。\n杜鹃不管人残梦，雨外飞来头上声。",
        "dynasty": "宋",
        "collection_info": null
    },
    {
        "title": "舟中戏书  其一",
        "author": "释绍嵩",
        "content": "芳草青青古渡头，扁舟几日为诗留。\n心闲对境浑无竞，寂寂长江万里流。",
        "dynasty": "宋",
        "collection_info": null
    },
    {
        "title": "舟中戏书  其二",
        "author": "释绍嵩",
        "content": "十二峰前且繫船，眼中百里旧山川。\n遥知此夕多情思，江月随人处处圆。",
        "dynasty": "宋",
        "collection_info": null
    },
    {
        "title": "郊行  其一",
        "author": "释绍嵩",
        "content": "默默看云旋旋行，风光清美日华明。\n愁肠断处春何限，勾引诗人太瘦生。",
        "dynasty": "宋",
        "collection_info": null
    },
    {
        "title": "郊行  其二",
        "author": "释绍嵩",
        "content": "花落江堤簇晓烟，游人柳外蹙秋韆。\n直须分付丹青手，画出清明二月天。",
        "dynasty": "宋",
        "collection_info": null
    },
    {
        "title": "郊行  其三",
        "author": "释绍嵩",
        "content": "出门纵步细哦诗，正是山中多景时。\n顾我于兹诗有兴，流莺百啭最高枝。",
        "dynasty": "宋",
        "collection_info": null
    },
    {
        "title": "舟泊严滩",
        "author": "释绍嵩",
        "content": "万里春流绕钓矶，扁舟繫柳向朱扉。\n悠然到此忘情处，默默无言对落晖。",
        "dynasty": "宋",
        "collection_info": null
    },
    {
        "title": "江上",
        "author": "释绍嵩",
        "content": "春岸波平汀草深，江云黯黯作愁阴。\n诗材眼界知多少，欲罢不能聊一吟。",
        "dynasty": "宋",
        "collection_info": null
    },
    {
        "title": "桐庐理舟",
        "author": "释绍嵩",
        "content": "桐庐江上晚潮生，帆挂秋风一信程。\n万里归船弄长笛，断肠重看白鸥盟。",
        "dynasty": "宋",
        "collection_info": null
    },
    {
        "title": "再游道场",
        "author": "释绍嵩",
        "content": "万仞峰头古道场，重来败叶带飞霜。\n感时偏动骚人兴，橘柚园篱近半黄。",
        "dynasty": "宋",
        "collection_info": null
    },
    {
        "title": "放舟戏书  其一",
        "author": "释绍嵩",
        "content": "放缆山溪一叶轻，树头半落半犹青。\n竹间飞下双鸂鶒，天作人间小画屏。",
        "dynasty": "宋",
        "collection_info": null
    },
    {
        "title": "放舟戏书  其二",
        "author": "释绍嵩",
        "content": "两岸萧萧芦荻秋，斜风细雨转船头。\n年来频作江湖梦，须向山阴上小舟。",
        "dynasty": "宋",
        "collection_info": null
    },
    {
        "title": "见张明府  其一",
        "author": "释绍嵩",
        "content": "声采当年陆士龙，为官古雅少人同。\n柱天勋业须君了，更用文篇续国风。",
        "dynasty": "宋",
        "collection_info": null
    },
    {
        "title": "见张明府  其二",
        "author": "释绍嵩",
        "content": "善政忻闻老父评，甘棠不剪向来荣。\n伫看孤洁成三考，千古无人继盛名。",
        "dynasty": "宋",
        "collection_info": null
    },
    {
        "title": "见张明府  其三",
        "author": "释绍嵩",
        "content": "宏博自居韩柳前，素王妙道况亲传。\n圣朝未有徐州相，莫读当时归去篇。",
        "dynasty": "宋",
        "collection_info": null
    },
    {
        "title": "见张明府  其四",
        "author": "释绍嵩",
        "content": "雅淡天姿固可知，能除疾瘼似良医。\n道涂夸客无他语，道是征黄有近期。",
        "dynasty": "宋",
        "collection_info": null
    },
    {
        "title": "见张明府  其五",
        "author": "释绍嵩",
        "content": "江表人材独数公，南朝台阁是家风。\n景星但欲争先覩，还许从容广座中。",
        "dynasty": "宋",
        "collection_info": null
    },
    {
        "title": "贺黄少府受辟  其一",
        "author": "释绍嵩",
        "content": "天下无双双井黄，妙龄联辔战文场。\n东南一尉臞仙外，请试君家肘后方。",
        "dynasty": "宋",
        "collection_info": null
    },
    {
        "title": "贺黄少府受辟  其二",
        "author": "释绍嵩",
        "content": "风流文采旧家声，玉麈高谈四座倾。\n他日亲知问官况，三年民戴尉曹清。",
        "dynasty": "宋",
        "collection_info": null
    },
    {
        "title": "贺黄少府受辟  其三",
        "author": "释绍嵩",
        "content": "一鹗新收荐士书，从今价重百车渠。\n麒麟步舞开天上，会见含香近紫虚。",
        "dynasty": "宋",
        "collection_info": null
    },
    {
        "title": "柳",
        "author": "释绍嵩",
        "content": "江头杨柳曲尘姿，斜压渔家短短篱。\n日暖游丝飞絮落，和风得路合偏吹。",
        "dynasty": "宋",
        "collection_info": null
    },
    {
        "title": "舟中戏书",
        "author": "释绍嵩",
        "content": "乔木荒城古渡头，鸟啼花落水空流。\n从吾所好烟波上，祇在船中老便休。",
        "dynasty": "宋",
        "collection_info": null
    },
    {
        "title": "题林唐臣别业",
        "author": "释绍嵩",
        "content": "茅屋週迴松竹阴，依稀气象似山林。\n一窗风月生涯足，相与清名映古今。",
        "dynasty": "宋",
        "collection_info": null
    },
    {
        "title": "游张园观海棠戏作",
        "author": "释绍嵩",
        "content": "春色都将付海棠，群仙会处锦屏张。\n约斋妙出春风手，子美无情为发扬。",
        "dynasty": "宋",
        "collection_info": null
    },
    {
        "title": "越上即事",
        "author": "释绍嵩",
        "content": "禹穴生云朝暮奇，青山断处夕阳垂。\n莺声政好还飞去，独倚枯筇无限时。",
        "dynasty": "宋",
        "collection_info": null
    },
    {
        "title": "知府黄寺簿生日  其一",
        "author": "释绍嵩",
        "content": "绿杨红杏满城春，杂树含芳让锦茵。\n天为吾皇宗社计，老君亲送石麒麟。",
        "dynasty": "宋",
        "collection_info": null
    },
    {
        "title": "知府黄寺簿生日  其二",
        "author": "释绍嵩",
        "content": "春来何事谪蓬瀛，自是山河应数生。\n尚父年龄子仪考，请君从此振朝缨。",
        "dynasty": "宋",
        "collection_info": null
    },
    {
        "title": "知府黄寺簿生日  其三",
        "author": "释绍嵩",
        "content": "文章士海已多传，供奉班中须此贤。\n美化事多难讽诵，自宜松鹤伴长年。",
        "dynasty": "宋",
        "collection_info": null
    },
    {
        "title": "知府黄寺簿生日  其四",
        "author": "释绍嵩",
        "content": "器度风标合出尘，高贤应总贵全真。\n野僧何以伸谣咏，鹤算三千别有春。",
        "dynasty": "宋",
        "collection_info": null
    },
    {
        "title": "知府黄寺簿生日  其五",
        "author": "释绍嵩",
        "content": "邦伯由来有令名，修持清苦振佳声。\n至尊仄席思耆旧，即看征黄侍紫清。",
        "dynasty": "宋",
        "collection_info": null
    },
    {
        "title": "知府黄寺簿生日  其六",
        "author": "释绍嵩",
        "content": "笔端风雨发天悭，应有清名动九关。\n正直早年闻苦节，只今文翰许谁攀。",
        "dynasty": "宋",
        "collection_info": null
    },
    {
        "title": "知府黄寺簿生日  其七",
        "author": "释绍嵩",
        "content": "惠爱如春威似霜，家传活国有良方。\n平章风物诗无敌，玉唾银鈎十万行。",
        "dynasty": "宋",
        "collection_info": null
    },
    {
        "title": "知府黄寺簿生日  其八",
        "author": "释绍嵩",
        "content": "从容此日见清规，玉佩琼琚杜拾遗。\n槜李转闻风教好，苍生从此得伸眉。",
        "dynasty": "宋",
        "collection_info": null
    },
    {
        "title": "知府黄寺簿生日  其九",
        "author": "释绍嵩",
        "content": "文星渐见射台星，仙籍高标第一名。\n为语邦人休眷恋，北门卧护要耆英。",
        "dynasty": "宋",
        "collection_info": null
    },
    {
        "title": "知府黄寺簿生日  其一○",
        "author": "释绍嵩",
        "content": "自笑无机触事真，衰迟犹许望光尘。\n此邦若有诛茆地，乞借风波起涸鳞。",
        "dynasty": "宋",
        "collection_info": null
    },
    {
        "title": "口占",
        "author": "释绍嵩",
        "content": "谷口残春黄鸟稀，野梅山杏暗芳菲。\n百千幽胜无人见，红白路花相杂飞。",
        "dynasty": "宋",
        "collection_info": null
    },
    {
        "title": "城西野行  其一",
        "author": "释绍嵩",
        "content": "三月西城淑景多，晓烟清露暗相和。\n晚钟未用催归客，闻道新亭更可过。",
        "dynasty": "宋",
        "collection_info": null
    },
    {
        "title": "城西野行  其二",
        "author": "释绍嵩",
        "content": "细草疎花自在春，悠悠烟水似天津。\n垂杨一径深深去，白鸟双飞不避人。",
        "dynasty": "宋",
        "collection_info": null
    },
    {
        "title": "江上嬉行和永上人",
        "author": "释绍嵩",
        "content": "飞花满眼句纵横，江上闲吟立又行。\n正是如今江上好，熏风尽日语流莺。",
        "dynasty": "宋",
        "collection_info": null
    },
    {
        "title": "解嘲十绝呈浩西堂  其一",
        "author": "释绍嵩",
        "content": "残骸已废自知休，少不愁穷老岂愁。\n坎止流行聊尔耳，一身随世作虚舟。",
        "dynasty": "宋",
        "collection_info": null
    },
    {
        "title": "解嘲十绝呈浩西堂  其二",
        "author": "释绍嵩",
        "content": "世缘自觉逐时轻，可要王侯知姓名。\n未合白头今已白，知渠何事太忙生。",
        "dynasty": "宋",
        "collection_info": null
    },
    {
        "title": "解嘲十绝呈浩西堂  其三",
        "author": "释绍嵩",
        "content": "江湖放浪未宁居，处世真同逐队鱼。\n但愿一生长若此，时清不问命何如。",
        "dynasty": "宋",
        "collection_info": null
    },
    {
        "title": "解嘲十绝呈浩西堂  其四",
        "author": "释绍嵩",
        "content": "可堪时序苦侵寻，留滞谁知此日心。\n万事转头如堕甑，忘怀未得是微吟。",
        "dynasty": "宋",
        "collection_info": null
    },
    {
        "title": "解嘲十绝呈浩西堂  其五",
        "author": "释绍嵩",
        "content": "中年养病只吟诗，心迹悬知两崛奇。\n莫笑吾侬躭此癖，镜中赢得鬓成丝。",
        "dynasty": "宋",
        "collection_info": null
    },
    {
        "title": "解嘲十绝呈浩西堂  其六",
        "author": "释绍嵩",
        "content": "浩然南北与西东，自笑今为白髮翁。\n毕竟浮生谩劳役，一场大梦到头空。",
        "dynasty": "宋",
        "collection_info": null
    },
    {
        "title": "解嘲十绝呈浩西堂  其七",
        "author": "释绍嵩",
        "content": "𡼭巇世路九回肠，两鬓年深一镜霜。\n身事龙钟应是分，谁知贫乐异寻常。",
        "dynasty": "宋",
        "collection_info": null
    },
    {
        "title": "解嘲十绝呈浩西堂  其八",
        "author": "释绍嵩",
        "content": "不知经世竟如何，转看人情败意多。\n頼有好山供客眼，此生吾亦未蹉跎。",
        "dynasty": "宋",
        "collection_info": null
    },
    {
        "title": "解嘲十绝呈浩西堂  其九",
        "author": "释绍嵩",
        "content": "杜门芳草与苍苔，况是囊无挑药财。\n莫汉劳生三十九，人间万事要寒灰。",
        "dynasty": "宋",
        "collection_info": null
    },
    {
        "title": "解嘲十绝呈浩西堂  其一○",
        "author": "释绍嵩",
        "content": "平居懒与慢相亲，养拙藏愚春復春。\n已信此心安此命，世情奈值不容真。",
        "dynasty": "宋",
        "collection_info": null
    },
    {
        "title": "浩西堂见和因再用韵  其一",
        "author": "释绍嵩",
        "content": "无钱使鬼故宜休，已失装怀万斛愁。\n况有西湖好山水，一帆还自上归舟。",
        "dynasty": "宋",
        "collection_info": null
    },
    {
        "title": "浩西堂见和因再用韵  其二",
        "author": "释绍嵩",
        "content": "老景人情一羽轻，绊身何用尚浮名。\n备尝世事灰心久，更问侬当作么生。",
        "dynasty": "宋",
        "collection_info": null
    },
    {
        "title": "浩西堂见和因再用韵  其三",
        "author": "释绍嵩",
        "content": "萧条四壁是闲居，老子而今非故鱼。\n大抵人生只如此，只消如此看何如。",
        "dynasty": "宋",
        "collection_info": null
    },
    {
        "title": "浩西堂见和因再用韵  其四",
        "author": "释绍嵩",
        "content": "镜中老色日侵寻，更有江湖万里心。\n心许故人知此意，为吾因掉白头吟。",
        "dynasty": "宋",
        "collection_info": null
    },
    {
        "title": "浩西堂见和因再用韵  其五",
        "author": "释绍嵩",
        "content": "每惭疎散为吟诗，说破当知未大奇。\n似此误人多少事，如何两鬓不成丝。",
        "dynasty": "宋",
        "collection_info": null
    },
    {
        "title": "浩西堂见和因再用韵  其六",
        "author": "释绍嵩",
        "content": "行尽天涯西復东，大家闲作卧云翁。\n纷纷燕雀休相羡，得丧悲欢尽是空。",
        "dynasty": "宋",
        "collection_info": null
    },
    {
        "title": "浩西堂见和因再用韵  其七",
        "author": "释绍嵩",
        "content": "笑杀人来断杀肠，可怜赢得鬓成霜。\n人情易变乃如此，祇有江山不改常。",
        "dynasty": "宋",
        "collection_info": null
    },
    {
        "title": "浩西堂见和因再用韵  其八",
        "author": "释绍嵩",
        "content": "道方时险拟如何，今古疎愚似我多。\n否去泰来终可待，尚须客裏访蹉跎。",
        "dynasty": "宋",
        "collection_info": null
    },
    {
        "title": "浩西堂见和因再用韵  其九",
        "author": "释绍嵩",
        "content": "小园和雨扫莓苔，箇箇圆如济世财。\n丘壑同盟从已定，莫谈休咎动寒灰。",
        "dynasty": "宋",
        "collection_info": null
    },
    {
        "title": "浩西堂见和因再用韵  其一○",
        "author": "释绍嵩",
        "content": "沙边鸥鹭日相亲，老去光阴非我春。\n百巧从来知是妄，独援诗笔得天真。",
        "dynasty": "宋",
        "collection_info": null
    },
    {
        "title": "示德圆",
        "author": "释绍嵩",
        "content": "莫因居此与名疎，未可唐捐肘后书。\n昼短夜长须强学，青春不再汝知乎。",
        "dynasty": "宋",
        "collection_info": null
    },
    {
        "title": "游西湖",
        "author": "释绍嵩",
        "content": "西湖招提三百六，佳处如春有眉目。\n一番雨过吞青空，万顷无波鸭头绿。\n望湖楼阁独自登，烟霏向背攒寒玉。\n想见襄阳孟浩然，此中有句不容续。\n道人长坐西山河，骨清气明韵出俗。\n久居京阙厌尘土，一夕归心俊如鹄。\n明窗为君研破砚，落笔转头风雨速。\n龙山深处如定居，就彼结邻容我卜。",
        "dynasty": "宋",
        "collection_info": null
    }
]