[
    {
        "uuid": "4b6350913c5ad74534a796ad0835f659",
        "title": "和邓慎思诗呈同院诸公三首  其一",
        "author": "李公麟",
        "content": "苦学邓夫子，仁风良可依。\n颜回乐也内，曾点咏而归。\n盛德弥年劭，知音贵我稀。\n潇湘逢此地，咳唾得明玑。",
        "dynasty": "宋",
        "collection_info": null
    },
    {
        "uuid": "56b9879b52b23c55579c45cd388163ee",
        "title": "和邓慎思诗呈同院诸公三首  其二",
        "author": "李公麟",
        "content": "瑠璃墨客堂，太乙助灯光。\n紬史探金柜，摛辞和柏梁。\n近传江綵笔，远缉汉珠囊。\n吏部文难可，犹称万丈长。",
        "dynasty": "宋",
        "collection_info": null
    },
    {
        "uuid": "eb1b2138d4701f1a8bef504de8b18628",
        "title": "和邓慎思诗呈同院诸公三首  其三",
        "author": "李公麟",
        "content": "共校南宫艺，多年復此回。\n羣贤主堂奥，一榻占廊隈。\n步屧朝追逐，诗筒夜往来。\n故人情不浅，无乃困悭才。",
        "dynasty": "宋",
        "collection_info": null
    },
    {
        "uuid": "0b47a9a246ed7be42b17c928157e5b2b",
        "title": "和邓慎思秋日同文馆诗三首  其一",
        "author": "李公麟",
        "content": "锁寂身如隠，幽清物向齐。\n忘忧经露菊，苏肺到霜梨。\n白髮知谈笑，朱籤历品题。\n贤书天下望，鹊喜遍深闺。",
        "dynasty": "宋",
        "collection_info": null
    },
    {
        "uuid": "872b93b2f218f128fb784aa6963393de",
        "title": "和邓慎思秋日同文馆诗三首  其二",
        "author": "李公麟",
        "content": "呦呦鸣鹿野，皎皎白驹场。\n朋盍连茅茹，文程琢玉章。\n门通三级峻，桂露一年香。\n庆及飞龙旦，同歌庶事康。",
        "dynasty": "宋",
        "collection_info": null
    },
    {
        "uuid": "192707e8e82e6510733b873841a597c1",
        "title": "和邓慎思秋日同文馆诗三首  其三",
        "author": "李公麟",
        "content": "寄栖容幕燕，覆节等酰鸡。\n欲雨风多北，穷秋日易西。\n官书便夜读，家报索亲题。\n早晚骖騑入，重门坼印泥。",
        "dynasty": "宋",
        "collection_info": null
    },
    {
        "uuid": "5b9e9d4270ff6a4b1f24bfd795284b5c",
        "title": "和邓慎思未试即事杂书率用秋日同文馆为首句三首  其一",
        "author": "李公麟",
        "content": "树干风索索，霜叶到书闱。\n枝并鹪鹩宿，床吟蟋蟀归。\n幽人知坦履，游子念缝衣。\n暗喜还家近，承颜慰久违。",
        "dynasty": "宋",
        "collection_info": null
    },
    {
        "uuid": "36615b0652eb0359bc9ba025e05b36b7",
        "title": "和邓慎思未试即事杂书率用秋日同文馆为首句三首  其二",
        "author": "李公麟",
        "content": "莫以多为赘，须知寸有长。\n抡才何济济，顾我独凉凉。\n雷雨龙皆起，江湖鱼两忘。\n攀依聊假手，贤立本无方。",
        "dynasty": "宋",
        "collection_info": null
    },
    {
        "uuid": "87cf30a5bafc27347ff667782d06fda4",
        "title": "和邓慎思未试即事杂书率用秋日同文馆为首句三首  其三",
        "author": "李公麟",
        "content": "今朝庭鹊喜，灯为一花开。\n侧指皂囊去，转头骢马来。\n新橙家斫鲙，残菊客浮杯。\n乐事连休日，须凭酒作媒。",
        "dynasty": "宋",
        "collection_info": null
    },
    {
        "uuid": "900c5105c388bd06253976f4c9cccfcf",
        "title": "和邓慎思天启有少年真喜事之句用其韵和",
        "author": "李公麟",
        "content": "秋日同文馆，凄风动九回。\n乱云收暑去，一雨送寒来。\n猥与英躔接，惭非藻鉴陪。\n雍畿兹吁俊，元佑看新魁。",
        "dynasty": "宋",
        "collection_info": null
    },
    {
        "uuid": "04e93acaadf4199edafe1a6d71380427",
        "title": "和邓慎思初入试院",
        "author": "李公麟",
        "content": "敕使书囊问队行，聚星深馆粲诸英。\n云随襟袖来蓬岛，香散房栊宿化城。\n振鹭充庭天有幕，珊瑚入网海无声。\n范模一世尊先觉，况此提平慰后生。",
        "dynasty": "宋",
        "collection_info": null
    },
    {
        "uuid": "ea98d1b671c89a6ba9a772f44457f2c4",
        "title": "和余樗年试院即事呈诸公",
        "author": "李公麟",
        "content": "盍簪闻善若江河，帘幕疏閒笑语过。\n月照飞笺穿户绮，风生挥麈动衣罗。\n已张英彀收三俊，更赋离骚续九歌。\n凉夜沉沉清不寐，空庭无奈叶声何。",
        "dynasty": "宋",
        "collection_info": null
    },
    {
        "uuid": "4bde545153f174bd7ad203930bb0eea5",
        "title": "和邓慎思重九考罢试卷书呈同院诸公二首  其一",
        "author": "李公麟",
        "content": "吁俊天畿合辟雍，愧将瓦釜缀黄钟。\n听穷一一竽无滥，拨遍磷磷玉似逢。\n龟列春庭先壤奠，龙飞天路得云从。\n吾曹莫念拘萦久，求称公朝庆赏浓。",
        "dynasty": "宋",
        "collection_info": null
    },
    {
        "uuid": "be84d7d56bb3b2753eeab51452b85a30",
        "title": "和邓慎思重九考罢试卷书呈同院诸公二首  其二",
        "author": "李公麟",
        "content": "鞅掌栖迟一亩宫，愤听更柝及晨钟。\n黄华慰眼祗尔许，绿蚁于人亦漫逢。\n几日囊篇赓不逮，三时庭步笑相从。\n近来寻却家山梦，投枕和衣睡更浓。",
        "dynasty": "宋",
        "collection_info": null
    },
    {
        "uuid": "55edc2919ad87c4a3886030e55cabbbd",
        "title": "和邓慎思己未年春与伯时校试南宫同年被命者六人今兹西馆唯同伯时一人而已因书奉呈",
        "author": "李公麟",
        "content": "忆锁南宫会友文，天梯相摄看云津。\n白头笑我成今日，青眼逢君尚昔人。",
        "dynasty": "宋",
        "collection_info": null
    },
    {
        "uuid": "491e654881de8d00bd0a26b9258b97a3",
        "title": "谨次元韵奉酬慎思学士年友",
        "author": "李公麟",
        "content": "君家祝融水一方，平生书闱食可忘。\n云河潄润搴瑶芳，天帝璧府雠书郎。\n驰骋千载凌子长，神清骨秀颜色苍。\n书淫传癖笑舆狂，十年此会同都堂。\n上楼吟春碾旗枪，诗筒吴歈赓楚羌。\n一律校文公否臧，日饱大官沆瀣粮。\n朱鸾入网空南冈，贤书奏牍纷满床。\n朝出粉闱暮帝旁，骎骎天路羣龙骧。\n病鸱帖帖乃污隍，白云陇望因俶装。\n放歌长林声激扬，佩兰思馨虽朋亡。\n云出鸟还聊自偿，羽扇麈尾随经囊。\n龙眠乃是无何乡，朝游不辞麋鹿行。\n归卧展图观骕骦，宪贫颂古时歌商。\n徜徉兴罢住云房，焚柏翻经究法王。\n冉冉暗度岁月光，山头草青还叶黄。\n洞明已死閒骨香，凡志未就嗟凉凉。\n亲颠向白每称觞，旨甘鞭后难翱翔。\n朅来窃食天中央，古人千岁空相望。\n同文锁密御史霜，得公再集评文章。\n亦说种松辋口庄，使我梦蝶栩栩忙。\n便欲负郭占农祥，门开傥容倚孔墙。\n想挽北斗下挹浆，箜篌更对高秋张。",
        "dynasty": "宋",
        "collection_info": null
    },
    {
        "uuid": "70654eebeee8977942f99791bc91be03",
        "title": "赠蔡天启",
        "author": "李公麟",
        "content": "上泝虞姒亦易尔，下者始置周秦间。\n造端宏大町畦绝，往往世俗遭讥讪。",
        "dynasty": "宋",
        "collection_info": null
    },
    {
        "uuid": "b2beadda0646b7503fce2bc442820c8f",
        "title": "小诗并画卷奉送汾叟同年机宜奉议赴熙河幕府",
        "author": "李公麟",
        "content": "画出离筵已怆神，那堪真别渭城春。\n渭城柳色休相恼，西出阳关有故人。",
        "dynasty": "宋",
        "collection_info": null
    },
    {
        "uuid": "ba05ce747968f1ac2690cbbf64296d02",
        "title": "醉卧图诗帖",
        "author": "李公麟",
        "content": "有道难行不如醉，有口难言不如睡。\n先生醉卧在石间，万古无人知此意。",
        "dynasty": "宋",
        "collection_info": null
    },
    {
        "uuid": "ee8e11c739000d2c0d2e96c5343db4e6",
        "title": "春社出郊",
        "author": "李公麟",
        "content": "千寻古栎笑声中，此日春风属社公。\n开眼已怜花压帽，放怀聊喜酒治聋。\n携刀割肉余风在，卜瓦传神俚俗同。\n闻说已栽桃李径，隔溪遥认浅深红。",
        "dynasty": "宋",
        "collection_info": null
    }
]