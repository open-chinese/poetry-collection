[
    {
        "uuid": "82cdb291617cf9d710cab07b04d090f6",
        "title": "松",
        "author": "游九功",
        "content": "烟翠松林碧玉湾，捲帘波影动清寒。\n住山未必知山好，却是行人得细看。",
        "dynasty": "宋",
        "collection_info": null
    },
    {
        "uuid": "1ec2691faa322425d56f6012d94bc6bc",
        "title": "浯亭望横山",
        "author": "游九功",
        "content": "峩峩岸东山，跃来势奔虬。\n横约一溪水，抱邑止復流。\n近郭看逾好，向望此其尤。\n翠展曲屏宽，一目千里收。\n此山此之水，我歌我来游。\n知不市声杂，亦忘溪上幽。\n方将解其缚，于焉我何求。",
        "dynasty": "宋",
        "collection_info": null
    },
    {
        "uuid": "874c5365df9fb0c8ef08d977eb3d818e",
        "title": "答黄叔旸",
        "author": "游九功",
        "content": "冥鸿倦云飞，敛翼退遵渚。\n秋虫感时至，自野来在宇。\n老我久合归，溪山况延伫。\n俯此沙水清，面被烟尘聚。\n龙断既衝衝，澜倒亦吁吁。\n岂无砥中立，而不改风雨。\n忽忻远寄声，秀句盈章吐。\n灿烂炯寒芒，晴空见冰柱。\n颇闻词场笔，漫焉叶如土。\n黄粱枕上过，得之亦不处。\n独行固不移，犹在审去取。",
        "dynasty": "宋",
        "collection_info": null
    },
    {
        "uuid": "019ba31caf2d9e2dd9db004aff1c18b9",
        "title": "题魏醇父菊庄",
        "author": "游九功",
        "content": "东篱采采人归来，长歌三嗔书生老。\n子方青春志紫霄，种菊幽探计何早。\n一枝可爱况千丛，想应苦吟被花恼。\n西风浩然天池秋，白露霏空下百草。\n此时此花抱幽贞，宁衒世间颜色好。\n日斜寒照萼明韡，霜轻浄澈香远到。\n淡焉见谓山泽癯，渊乎我爱其似道。\n荒畦野径尤惬性，何似移根伴枯槁。\n虽知晚节亦何用，为制颓龄聊自保。",
        "dynasty": "宋",
        "collection_info": null
    },
    {
        "uuid": "010433142d3bfc215b076ef72c2d8da6",
        "title": "弃官归故庐",
        "author": "游九功",
        "content": "野塘漫漫板桥东，家在春风𤱶亩中。\n阶草不芟新织翠，庭花初种小开红。\n酒尝村酿余酸味，诗乏才华有淡工。\n邻里相过无杂语，但云饥后庆年丰。",
        "dynasty": "宋",
        "collection_info": null
    },
    {
        "uuid": "f089c508ec53d93c16f94bde8c993045",
        "title": "送常老住疎山",
        "author": "游九功",
        "content": "师住疎山祇树园，卧看云雾起江村。\n百年鼎鼎春风转，一钵垂垂老眼昏。\n古殿扑空参铁凤，夜潭翻月落金盘。\n何时繫缆西风下，松柏阴阴独扣门。",
        "dynasty": "宋",
        "collection_info": null
    }
]