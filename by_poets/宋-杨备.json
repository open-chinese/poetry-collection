[
    {
        "uuid": "3c20eb60ffe4895ad6ba1835bc8db96e",
        "title": "双莲堂",
        "author": "杨备",
        "content": "双莲仙影面波光，翠盖摇风红粉香。\n中有画船鸣鼓吹，瞥然惊起两鸳鸯。",
        "dynasty": "宋",
        "collection_info": null
    },
    {
        "uuid": "5fb32a1395c2c84d9a62a07fddc13626",
        "title": "题木兰堂",
        "author": "杨备",
        "content": "木兰枝密树仍高，堂下花光照节旄。\n列鼎重茵歌舞地，金章同色使君袍。",
        "dynasty": "宋",
        "collection_info": null
    },
    {
        "uuid": "64b0d1026af0aedaa5e88a743739f1ee",
        "title": "观风楼",
        "author": "杨备",
        "content": "观风危堞与云齐，楼下开门画戟西。\n鼓角声沉丝管沸，卷帘晴黛远山低。",
        "dynasty": "宋",
        "collection_info": null
    },
    {
        "uuid": "116f922780af1fbb00c9ba268664f9ce",
        "title": "姑苏台",
        "author": "杨备",
        "content": "山花野草一荒丘，云裏骄奢旧迹留。\n珠翠管絃人不见，上头麋鹿至今游。",
        "dynasty": "宋",
        "collection_info": null
    },
    {
        "uuid": "087dafcf7bd3158d8cd62c7afbbe8fcf",
        "title": "吴王井",
        "author": "杨备",
        "content": "石甃遗踪傍古台，一泓寒影鑑光开。\n何人照面金钗落，曾见越溪红粉来。",
        "dynasty": "宋",
        "collection_info": null
    },
    {
        "uuid": "86c385c39f36f2ea33507cdfb2b54529",
        "title": "响屧廊",
        "author": "杨备",
        "content": "步步香翻罗袜尘，粉红花艷满宫春。\n倾城一笑无遗迹，不见长廊响屧人。",
        "dynasty": "宋",
        "collection_info": null
    },
    {
        "uuid": "3b56263436b667107626ef776748852c",
        "title": "采香径",
        "author": "杨备",
        "content": "馆娃南面即香山，画轲争浮日往还。\n翠盖风翻红袖影，芙蓉一路照波间。",
        "dynasty": "宋",
        "collection_info": null
    },
    {
        "uuid": "a9bb92b5339156cb7910ea071c2db089",
        "title": "蠡口",
        "author": "杨备",
        "content": "霸越勋名间世才，五湖烟浪一帆开。\n犹防乌喙伤同辈，此地復招文种回。",
        "dynasty": "宋",
        "collection_info": null
    },
    {
        "uuid": "15411532a8884c6b5e820fbfb80b5d2b",
        "title": "洗马池",
        "author": "杨备",
        "content": "一一牵来种是龙，临深欲下更嘶风。\n金鞍玉勒抛何处，腾踏渥漥寒影中。",
        "dynasty": "宋",
        "collection_info": null
    },
    {
        "uuid": "30bcb143c85afc16c42f458e7167d426",
        "title": "伍员庙",
        "author": "杨备",
        "content": "出境鞭尸报父雠，吴兵勇锐越兵忧。\n忠魂怨气江云在，日见炉香烟上浮。",
        "dynasty": "宋",
        "collection_info": null
    },
    {
        "uuid": "12b5d1e7824407041bc895109d44413a",
        "title": "天平山",
        "author": "杨备",
        "content": "久厌城居适野情，搘筇蹑屐傍山行。\n人间多少险巇路，纵是天平还不平。",
        "dynasty": "宋",
        "collection_info": null
    },
    {
        "uuid": "dd029f3d0f1f08d0a4cb6ec83af8c219",
        "title": "穹窿山",
        "author": "杨备",
        "content": "吴郡名山第一山，翠微心在碧霄间。\n林泉潇洒烟岚秀，直拟结庐终老闲。",
        "dynasty": "宋",
        "collection_info": null
    },
    {
        "uuid": "9312a3f593bc3688a9b757bf01377c97",
        "title": "华山",
        "author": "杨备",
        "content": "岩屏晚树噪寒鸦，岚翠楼台释子家。\n池面镜光功德水，金波影裏石莲花。",
        "dynasty": "宋",
        "collection_info": null
    },
    {
        "uuid": "09c4697e7461c6ebe3c5f72308d917ec",
        "title": "二狱山",
        "author": "杨备",
        "content": "雷霆号令雪霜威，二狱东西锁翠微。\n彷佛酆都丛棘地，岩扉应是古圜扉。",
        "dynasty": "宋",
        "collection_info": null
    },
    {
        "uuid": "ebd02afc9da2c3fe1f7327d060c010a0",
        "title": "虎丘",
        "author": "杨备",
        "content": "阖闾城见古荒丘，云裏钟声满寺楼。\n白虎金晶人不见，昔曾雄据此山头。",
        "dynasty": "宋",
        "collection_info": null
    },
    {
        "uuid": "f5983454ccb285eee60b2fb94576009b",
        "title": "剑池",
        "author": "杨备",
        "content": "三尺龙盘古到今，波光凝碧暮云深。\n沈丝不断应无底，山脚池心彻海心。",
        "dynasty": "宋",
        "collection_info": null
    },
    {
        "uuid": "00e2b14507bfaaa3c4ad35723d719bdb",
        "title": "试剑石",
        "author": "杨备",
        "content": "白刃凝霜照水寒，当时入匣便迴銮。\n岩前片石犹中断，切玉如泥也不难。",
        "dynasty": "宋",
        "collection_info": null
    },
    {
        "uuid": "9eef0342395382ae9d26e7056610c7db",
        "title": "生公讲堂",
        "author": "杨备",
        "content": "海上名山即虎丘，生公遗迹至今留。\n当年说法千人坐，曾见岩边石点头。",
        "dynasty": "宋",
        "collection_info": null
    },
    {
        "uuid": "e93aa6e01129988ff75bc3215bb1a3cd",
        "title": "乌鹊桥上元",
        "author": "杨备",
        "content": "月满星移水照天，南飞乌鹊影翩翩。\n虽然上属牵牛分，不为秋河织女填。",
        "dynasty": "宋",
        "collection_info": null
    },
    {
        "uuid": "a99b54022c537a73199747cbe2206647",
        "title": "太湖",
        "author": "杨备",
        "content": "鱼舠载酒日相随，一笛芦花深处吹。\n湖面风收云影散，水天交照碧琉璃。",
        "dynasty": "宋",
        "collection_info": null
    },
    {
        "uuid": "551fed673f80b7cfbd29a98c79ccdf08",
        "title": "长桥",
        "author": "杨备",
        "content": "渔市花村夹酒楼，山光沈碧水光浮。\n松陵雨过船中望，一道青虹两岸头。",
        "dynasty": "宋",
        "collection_info": null
    },
    {
        "uuid": "ca8755dc2c19cc454ad2587b39b05762",
        "title": "吴江",
        "author": "杨备",
        "content": "松陵水国面松江，学弄渔竿对酒缸。\n惊起鸳鸯是旗鼓，背帆飞去一双双。",
        "dynasty": "宋",
        "collection_info": null
    },
    {
        "uuid": "e66d53193fbc02929bb5f5c2931f145d",
        "title": "交让渎",
        "author": "杨备",
        "content": "琴丁结友事耕耘，田熟翻如如虞芮君。\n彼此持廉为弃物，一名交让两难分。",
        "dynasty": "宋",
        "collection_info": null
    },
    {
        "uuid": "079a3c0103974d9a4bb09dc9aaabc811",
        "title": "越来溪",
        "author": "杨备",
        "content": "临流何必弔前非，且说吴宫得意时。\n夹岸桃花烟水绿，画船礼物载西施。",
        "dynasty": "宋",
        "collection_info": null
    },
    {
        "uuid": "580786c66abb017b2e60c5339463c074",
        "title": "夏驾湖",
        "author": "杨备",
        "content": "湖面波光鑑影开，绿荷红芰绕楼台。\n可怜风物还依旧，曾见吴王六马来。",
        "dynasty": "宋",
        "collection_info": null
    },
    {
        "uuid": "e5a654be9186d08c86413e827677d38b",
        "title": "朱明寺",
        "author": "杨备",
        "content": "不悌争分不义财，旧居金碧照楼台。\n何缘半夜狂风雨，暗裏却飞钱帛来。",
        "dynasty": "宋",
        "collection_info": null
    },
    {
        "uuid": "c4b09eb3fe130e1a017bb759d2e14429",
        "title": "龙兴寺",
        "author": "杨备",
        "content": "高剎长幡敞凈居，方袍圆笠照通渠。\n龙兴旧额加新榜，不见金轮皇帝书。",
        "dynasty": "宋",
        "collection_info": null
    },
    {
        "uuid": "110508505a9a52743ca487177e00b840",
        "title": "题延射亭",
        "author": "杨备",
        "content": "高台芜没曲池平，十万人家古县城。\n烟水云山屏画裏，阖闾坟域旧都名。",
        "dynasty": "宋",
        "collection_info": null
    },
    {
        "uuid": "cc70a93b8d2bb8e1314114765073354a",
        "title": "长洲  其一",
        "author": "杨备",
        "content": "太湖东西即长洲，临水孤城远若浮。\n雨过云收山泼黛，管絃歌动酒家楼。",
        "dynasty": "宋",
        "collection_info": null
    },
    {
        "uuid": "4796433ee66cd155586e309dfd5ae5f8",
        "title": "长洲  其二",
        "author": "杨备",
        "content": "花光带露柳凝烟，茂苑笙歌已沸天。\n有客寻春拚一醉，青楼红粉洞中仙。",
        "dynasty": "宋",
        "collection_info": null
    },
    {
        "uuid": "454e194eb43d9d15955ff6cf31a5794e",
        "title": "真娘墓",
        "author": "杨备",
        "content": "冰肌玉骨真遗妍，粉作妬云黛作烟。\n知有香魂埋不得，夜深岩底月中仙。",
        "dynasty": "宋",
        "collection_info": null
    },
    {
        "uuid": "b4190f1bec21cc30da510efc0a27515f",
        "title": "为长溪令梦中作",
        "author": "杨备",
        "content": "月俸蚨钱数甚微，不知从宦几时归。\n东吴一片轻波在，欲问何人买钓矶。",
        "dynasty": "宋",
        "collection_info": null
    },
    {
        "uuid": "69b5b1dc68e148e0b37cb044dd26176e",
        "title": "题常熟县",
        "author": "杨备",
        "content": "远逼江垠傍海壖，落帆多是两来船。\n县庭无讼乡闾富，岁岁加收常熟田。",
        "dynasty": "宋",
        "collection_info": null
    },
    {
        "uuid": "0ee6869c882c70a6f1a6bb86ea1a215e",
        "title": "题幽独居",
        "author": "杨备",
        "content": "金检书残石壁云，二名幽独彼何人。\n春深草没松门路，泉下诗犹感鬼神。",
        "dynasty": "宋",
        "collection_info": null
    },
    {
        "uuid": "3483a2b455a5afd9e4c73f9e8646b69a",
        "title": "昆丘",
        "author": "杨备",
        "content": "云裏山花翠欲浮，当时片玉转难求。\n卞和死后无人识，石腹句藏不采收。",
        "dynasty": "宋",
        "collection_info": null
    },
    {
        "uuid": "5537960b9978d00cf9412641ce066a5b",
        "title": "慧聚寺",
        "author": "杨备",
        "content": "驻锡栖云石室中，楼台一片画屏风。\n禅师道德知多少，不尔山神肯助工。",
        "dynasty": "宋",
        "collection_info": null
    },
    {
        "uuid": "97eb84ce629f200cbd9c863cd81d3661",
        "title": "新宫",
        "author": "杨备",
        "content": "玉案金炉对御床，岿然应是鲁灵光。\n螭头直上双鱼尾，不让西京旧柏梁。",
        "dynasty": "宋",
        "collection_info": null
    },
    {
        "uuid": "5f9686a0d081f7ce774d770409c3c06d",
        "title": "灵和殿",
        "author": "杨备",
        "content": "得地恩深雨露徧，丹墀左右玉阶前。\n君王属意君知否，好似风流美少年。",
        "dynasty": "宋",
        "collection_info": null
    },
    {
        "uuid": "7d0997fa556c5b5927cb7bfdb65b4c21",
        "title": "台城",
        "author": "杨备",
        "content": "六朝遗迹好山川，宫阙灰寒草树烟。\n江令白头归故国，多情合赋黍离篇。",
        "dynasty": "宋",
        "collection_info": null
    },
    {
        "uuid": "6ebf70a5f888061aedd11480507eff60",
        "title": "石阙",
        "author": "杨备",
        "content": "双石巍巍慰眼青，满朝珍重佐公铭。\n官城府寺俱灰烬，翻使他人漫涕零。",
        "dynasty": "宋",
        "collection_info": null
    },
    {
        "uuid": "861170ffa1ec3cf788e34a83f6b0263b",
        "title": "卫玠台",
        "author": "杨备",
        "content": "年少才非洗马才，珠光碎后玉光埋。\n江南第一风流者，无復羊车过旧街。",
        "dynasty": "宋",
        "collection_info": null
    },
    {
        "uuid": "746bf0fd0b528fe5b80407673306a1db",
        "title": "九日台",
        "author": "杨备",
        "content": "甲光如水戟如霜，御酒杯浮菊半黄。\n东日西风满天仗，箫韶一部奏清商。",
        "dynasty": "宋",
        "collection_info": null
    },
    {
        "uuid": "f29b322f04c0e154b69ae9ccea1bf24c",
        "title": "新亭",
        "author": "杨备",
        "content": "满目江山异洛阳，北人怀土泪千行。\n不如亡国中书令，归老新亭是故乡。",
        "dynasty": "宋",
        "collection_info": null
    },
    {
        "uuid": "ab8abf9c9f9ac2b951535e120b52b9b3",
        "title": "东冶亭",
        "author": "杨备",
        "content": "忍泪相看酒共持，一生心事几人知。\n年年折尽东亭柳，此别绵绵无尽期。",
        "dynasty": "宋",
        "collection_info": null
    },
    {
        "uuid": "703fcd878e13e72757270fb19e46643c",
        "title": "仪贤堂",
        "author": "杨备",
        "content": "两两鹑衣白髪翁，讲筵谈柄坐生风。\n昭明太子欢相得，应与商山西皓同。",
        "dynasty": "宋",
        "collection_info": null
    },
    {
        "uuid": "c0d581168155b8912dfac0eb05e31850",
        "title": "听筝堂",
        "author": "杨备",
        "content": "雁柱鸾絃十有三，南山安石位岩岩。\n逡巡奏罢金縢曲，堂上沾襟嘆不凡。",
        "dynasty": "宋",
        "collection_info": null
    },
    {
        "uuid": "cedeb44bad53282ee5993f93f5990307",
        "title": "蚕室",
        "author": "杨备",
        "content": "摘茧抽丝女在机，茅檐苇箔旧堂扉。\n年年桑柘如云绿，翻织谁家锦地衣。",
        "dynasty": "宋",
        "collection_info": null
    },
    {
        "uuid": "b4558068fa3f13a3507f0a2041da5c50",
        "title": "驰道",
        "author": "杨备",
        "content": "路平如砥直如絃，官柳千株拂翠烟。\n玉勒金羁天下骏，急于奔电更挥鞭。",
        "dynasty": "宋",
        "collection_info": null
    },
    {
        "uuid": "6a5b538f30ca28013fe46b13959e4ecb",
        "title": "层城观",
        "author": "杨备",
        "content": "秋星如弹月如梳，宫妓香添乞巧炉。\n万缕千针同一意，眼穿肠断得知无。",
        "dynasty": "宋",
        "collection_info": null
    },
    {
        "uuid": "326646c69b6d5c4408fc8eb443c87143",
        "title": "齐云观",
        "author": "杨备",
        "content": "上界笙歌下界闻，缕金罗袖郁金裙。\n倚阑红粉如花面，不见巫山空暮云。",
        "dynasty": "宋",
        "collection_info": null
    },
    {
        "uuid": "7ec2e38f43b70767867f643f9bf298f6",
        "title": "秦淮",
        "author": "杨备",
        "content": "一气东南王斗牛，祖龙潜为子孙忧。\n金陵地脉何曾断，不觉真人已姓刘。",
        "dynasty": "宋",
        "collection_info": null
    },
    {
        "uuid": "8e9a45b2edccc988815164731457f09e",
        "title": "直渎",
        "author": "杨备",
        "content": "昼役人功夜鬼功，阳开阴阖几时终。\n不闻掷土江中语，争得盈流一水通。",
        "dynasty": "宋",
        "collection_info": null
    },
    {
        "uuid": "9b41cf68876899adc236fb3202a3394b",
        "title": "横塘",
        "author": "杨备",
        "content": "早潮纔过晚潮来，一一轩窗照水开。\n鑑面无尘风不动，分明倒影见楼台。",
        "dynasty": "宋",
        "collection_info": null
    },
    {
        "uuid": "19839c48f1a89c7fbd034441099f7e88",
        "title": "青溪",
        "author": "杨备",
        "content": "倾城倾国两妃嫔，此地闻名不见人。\n潜想旧时红粉面，落花风裏步香尘。",
        "dynasty": "宋",
        "collection_info": null
    },
    {
        "uuid": "523e460d2de1f9cdf8b82c85c9dd7310",
        "title": "北渠",
        "author": "杨备",
        "content": "金殿分来玉砌流，黑龙湖撒鳯池头。\n后庭花落恩波断，翻与南塘作御沟。",
        "dynasty": "宋",
        "collection_info": null
    },
    {
        "uuid": "c50e7318d517d9ada377380d59d4730a",
        "title": "覆杯池",
        "author": "杨备",
        "content": "金杯覆处旧池枯，此后还曾一醉无。\n东晋中兴股肱力，元皇也学管夷吾。",
        "dynasty": "宋",
        "collection_info": null
    },
    {
        "uuid": "6f5dc137a35f0d41131fb4f3efae378f",
        "title": "三岩石",
        "author": "杨备",
        "content": "萝蔓藤花岁自添，露痕还似雨痕霑。\n莫将废苑为閒地，犹可岩岩作具瞻。",
        "dynasty": "宋",
        "collection_info": null
    },
    {
        "uuid": "9d796e22c458a5c3a3116ea3b328235a",
        "title": "半阳湖",
        "author": "杨备",
        "content": "江南龙节水为乡，水不纯阴有半阳。\n一片湖光共深浅，两般泉脉异温凉。",
        "dynasty": "宋",
        "collection_info": null
    },
    {
        "uuid": "15b4410f8352e61a3a55d0b3a641def4",
        "title": "麾扇渡",
        "author": "杨备",
        "content": "旌旗烁日刃凝霜，甲光如龙人似狼。\n羽扇一挥风偃草，策勋多谢顾丹阳。",
        "dynasty": "宋",
        "collection_info": null
    },
    {
        "uuid": "8fac94f4abf10e966a901be4869537fe",
        "title": "桃叶渡",
        "author": "杨备",
        "content": "桃叶桃根柳岸头，献之才调颇风流。\n相看不语横波急，艇子翻成送莫愁。",
        "dynasty": "宋",
        "collection_info": null
    },
    {
        "uuid": "9508a23b288e0dffb3cc6e952ee180de",
        "title": "长命洲",
        "author": "杨备",
        "content": "梁武慈悲不鼎烹，蒙恩豢养亦虚名。\n狐狸口腹应潜饱，就死多于日放生。",
        "dynasty": "宋",
        "collection_info": null
    },
    {
        "uuid": "a11610a985a2f9a2e3689dc735f9c59b",
        "title": "应潮井",
        "author": "杨备",
        "content": "碧甃时时减復增，山头海面密相应。\n古来泉脉谁穿过，潮落潮生不暂澄。",
        "dynasty": "宋",
        "collection_info": null
    },
    {
        "uuid": "6f3fd3393e8cbbd9eff43482d4b7ab15",
        "title": "藏冰井",
        "author": "杨备",
        "content": "尤喜凌人职未隳，闭藏出纳示箴规。\n战兢国步艰难者，常似临深履薄时。",
        "dynasty": "宋",
        "collection_info": null
    },
    {
        "uuid": "05b30fe088433420f612b348e0cba815",
        "title": "天阙山",
        "author": "杨备",
        "content": "牛头天际碧凝岚，王导无稽示妄谈。\n若以远山为上阙，长安应合指终南。",
        "dynasty": "宋",
        "collection_info": null
    },
    {
        "uuid": "eecf839145bd98b65178ef16495f2066",
        "title": "幕府山",
        "author": "杨备",
        "content": "六代繁华一瞬间，平芜远树不胜闲。\n倚楼天暝云如幕，知是琅琊幕府山。",
        "dynasty": "宋",
        "collection_info": null
    },
    {
        "uuid": "54fd33ac0343e66108112e9d3d4ff591",
        "title": "白杨路",
        "author": "杨备",
        "content": "残枝败叶几霑春，莫问栽培迹已陈。\n细雨斜风马无力，萧萧满路更愁人。",
        "dynasty": "宋",
        "collection_info": null
    },
    {
        "uuid": "3f9abc69ad33581a24e05e9af501e6a9",
        "title": "射雉场",
        "author": "杨备",
        "content": "外作禽荒内色荒，三千红粉日严妆。\n潘妃纵有嫣然态，不步金莲到射场。",
        "dynasty": "宋",
        "collection_info": null
    },
    {
        "uuid": "e0b9eb503d19b60762f748285ab310d6",
        "title": "绝地",
        "author": "杨备",
        "content": "四主衣冠令不终，高门列戟漫重重。\n由来瘠沃分劳逸，莫道人凶非宅凶。",
        "dynasty": "宋",
        "collection_info": null
    },
    {
        "uuid": "7ad2cda79ae13e6943e49e64178052ca",
        "title": "铜螭署",
        "author": "杨备",
        "content": "挈壶传箭逼天聪，铸出蟠螭巧范同。\n何事腹中藏怪物，人惊蝘蜓气如虹。",
        "dynasty": "宋",
        "collection_info": null
    },
    {
        "uuid": "b72eddd575563e672dff0ea5fa1b7ba4",
        "title": "锦署",
        "author": "杨备",
        "content": "人衣蓝缕地衣红，不念家家杼柚空。\n厥篚织文应岁贡，更翻新样集机工。",
        "dynasty": "宋",
        "collection_info": null
    },
    {
        "uuid": "1bdf7c8aaf50b7714be0e0af1daa4c55",
        "title": "焚衣街",
        "author": "杨备",
        "content": "雉头金缕又珠胎，烟绪香云昼不开。\n御路傍人皆叹息，逡巡红焰作青灰。",
        "dynasty": "宋",
        "collection_info": null
    },
    {
        "uuid": "692e6c909a89a6d2513491a1eee08847",
        "title": "三断石",
        "author": "杨备",
        "content": "孙吴纪闻旧刊碑，埋没蟠螭与伏龟。\n惆怅石冈三断在，至今犹似鼎分时。",
        "dynasty": "宋",
        "collection_info": null
    },
    {
        "uuid": "70045b3de80fc97e9a185110bdb87af9",
        "title": "潜鹤鼓",
        "author": "杨备",
        "content": "端门击破使人惊，潜鹤双飞上玉清。\n怪得旧时声太远，冲天合自九皋鸣。",
        "dynasty": "宋",
        "collection_info": null
    },
    {
        "uuid": "ff81155964cad829208c2261bd809f4a",
        "title": "独足台",
        "author": "杨备",
        "content": "鸟迹分明在帝台，管絃声裏辄书来。\n回头一觉风流梦，犹得朱门傍水开。",
        "dynasty": "宋",
        "collection_info": null
    },
    {
        "uuid": "8154648a6dab98934a3a5bcd89773321",
        "title": "燕雀湖",
        "author": "杨备",
        "content": "平湖岸侧见高坟，万土衔来燕雀羣。\n鑑面无波天一色，此中文藻似储君。",
        "dynasty": "宋",
        "collection_info": null
    },
    {
        "uuid": "d9831621899d8ad55c9a906067578752",
        "title": "白都山",
        "author": "杨备",
        "content": "驾鹤骖鸾自古闻，策名僊籍是真君。\n天边旧迹无处寻，满目青山空白云。",
        "dynasty": "宋",
        "collection_info": null
    },
    {
        "uuid": "b3eee710aea0419db5e58d53cbfa5825",
        "title": "东磵",
        "author": "杨备",
        "content": "手拖葛屦坐藜床，竹树萧然一水傍。\n枕上白云船下月，卜邻东磵胜东冈。",
        "dynasty": "宋",
        "collection_info": null
    },
    {
        "uuid": "75c8484e242362a5cf4321230d717757",
        "title": "洞玄观",
        "author": "杨备",
        "content": "葛玄功行满三千，白日骖鸾上碧天。\n留得旧时坛宇在，后人方信有神仙。",
        "dynasty": "宋",
        "collection_info": null
    },
    {
        "uuid": "2624cd3e70720f793f45ffc121b84424",
        "title": "吴建初寺",
        "author": "杨备",
        "content": "僧会西来始布金，常闻足磬伴潮音。\n江南古寺知多少，此寺独应年最深。",
        "dynasty": "宋",
        "collection_info": null
    },
    {
        "uuid": "4ec98cd9279af3d03fc624bd395912b7",
        "title": "同泰寺",
        "author": "杨备",
        "content": "佛事庄严国力疲，照天金碧倚栏危。\n沉檀炉上烟云合，恰似当年煨烬时。",
        "dynasty": "宋",
        "collection_info": null
    },
    {
        "uuid": "fb4d694f3979bceec7128b9573d3274a",
        "title": "明庆寺",
        "author": "杨备",
        "content": "翠壁如屏旱不枯，一泓甘滑饮醍醐。\n高僧到此闻丝竹，还有金鳞对跃无。",
        "dynasty": "宋",
        "collection_info": null
    },
    {
        "uuid": "403ca8d10221c1ffa4e2e185959bec00",
        "title": "佛窟寺",
        "author": "杨备",
        "content": "曩事何人为证明，白云深锁翠微坑。\n已闻过去辟支佛，未见如来弥勒生。",
        "dynasty": "宋",
        "collection_info": null
    },
    {
        "uuid": "2442ce4cd19c13231089e2f1d86f503e",
        "title": "吴大帝庙",
        "author": "杨备",
        "content": "古木阴森庙岿然，龙蟠虎踞旧山川。\n当时鼎足一场梦，空裏旋风飞纸钱。",
        "dynasty": "宋",
        "collection_info": null
    },
    {
        "uuid": "dcf831b8be53ec051422fbffbe3345e0",
        "title": "晋阴山庙",
        "author": "杨备",
        "content": "炉香烟断暮云凝，阴德山高众所称。\n开府琅玡旧蒙福，龙飞一马至中兴。",
        "dynasty": "宋",
        "collection_info": null
    },
    {
        "uuid": "05e38d623e6e6129f0c97a7f46f0c695",
        "title": "楚靳尚庙",
        "author": "杨备",
        "content": "汩罗鱼腹葬灵均，竞渡如飞不救人。\n天意明知谗口毒，果遭天谴作蛇身。",
        "dynasty": "宋",
        "collection_info": null
    },
    {
        "uuid": "1afb490b841d7f81bb0a59316c21f45a",
        "title": "乌衣巷",
        "author": "杨备",
        "content": "人物风流往事非，空余陋巷作乌衣。\n旧时帘幕无从觅，祇有年年社燕归。",
        "dynasty": "宋",
        "collection_info": null
    },
    {
        "uuid": "33c1e296d82098be7ea9fba67ac43860",
        "title": "二十四浮航",
        "author": "杨备",
        "content": "青雀浮航夜照波，星繁云静月华多。\n玉楼人凭栏干立，直下天心耿耿河。",
        "dynasty": "宋",
        "collection_info": null
    },
    {
        "uuid": "5fdd75840ce74a876988ee6b13c9ad22",
        "title": "四航",
        "author": "杨备",
        "content": "桥上层楼楼上梯，秦淮两岸绿杨堤。\n春风影动波光碎，翚翼孤飞雀并栖。",
        "dynasty": "宋",
        "collection_info": null
    },
    {
        "uuid": "a3f420ac89daf6e2762e55302efe751b",
        "title": "五马渡",
        "author": "杨备",
        "content": "何事金陵王气钟，琅玡开幕据江东。\n舟人忽见风云起，一旦龙飞五马中。",
        "dynasty": "宋",
        "collection_info": null
    },
    {
        "uuid": "146e02909648c4d24949d5323c4422b3",
        "title": "鸡鸣埭",
        "author": "杨备",
        "content": "辇出城时鸡未鸣，春罗蝉翼赭袍轻。\n蒙尘猎骑奔如电，到此闻鸡第一声。",
        "dynasty": "宋",
        "collection_info": null
    },
    {
        "uuid": "6dbe9494d12055115445603fbb745396",
        "title": "桂岭",
        "author": "杨备",
        "content": "步步高如月裏攀，拂云枝叶伴云间。\n开花结子清香远，应似淮南一小山。",
        "dynasty": "宋",
        "collection_info": null
    },
    {
        "uuid": "6a7bd208956669f5ced051ac33630e4a",
        "title": "栽松岘",
        "author": "杨备",
        "content": "耸壑凌霄色共苍，森然万树约千行。\n刘郎大厦寻颠覆，应是其间少栋梁。",
        "dynasty": "宋",
        "collection_info": null
    },
    {
        "uuid": "012e4dd0dae495cead677c4b5488aec0",
        "title": "蒙汜池",
        "author": "杨备",
        "content": "春条拂岸柳如金，一鑑澄空照底深。\n傍见龙舟赭袍影，分明红日在池心。",
        "dynasty": "宋",
        "collection_info": null
    },
    {
        "uuid": "43e6c1b79496f891bc2a71c491a1145f",
        "title": "景阳井",
        "author": "杨备",
        "content": "擒虎戈矛满六宫，春花无树不秋风。\n苍惶益见多情处，同穴甘心赴井中。",
        "dynasty": "宋",
        "collection_info": null
    },
    {
        "uuid": "02615bd52ea1d818b634298789de5f33",
        "title": "善泉池",
        "author": "杨备",
        "content": "影浸龙楼彻凤城，昭明有意在澄清。\n穿时深欲状溟渤，乐府当歌重润声。",
        "dynasty": "宋",
        "collection_info": null
    },
    {
        "uuid": "b2214a1e4096a9ad4556692bdf27895d",
        "title": "汝南湾",
        "author": "杨备",
        "content": "汝南王昔过江东，此地名将汝海同。\n玉斝濯来人易醉，有时人面照花红。",
        "dynasty": "宋",
        "collection_info": null
    },
    {
        "uuid": "662a9366b8234c5662457d19664c43e3",
        "title": "白鹭洲",
        "author": "杨备",
        "content": "春信风生晚汛潮，印沙羣鹭立还翘。\n凭高一片迷人眼，芦苇丛边雪未销。",
        "dynasty": "宋",
        "collection_info": null
    },
    {
        "uuid": "2099a9acffcbc7ec65dbcfc7e820d783",
        "title": "劳劳亭",
        "author": "杨备",
        "content": "酰风飞絮扑征袍，望远楼中望眼高。\n几许江南名利客，灰尘满面日劳劳。",
        "dynasty": "宋",
        "collection_info": null
    },
    {
        "uuid": "669f096d6f26cb585e16b5ef4952abe9",
        "title": "烽火台",
        "author": "杨备",
        "content": "一带东流当复阙，筑台相望水云间。\n丽华应不如褒姒，几许狼烟得破颜。",
        "dynasty": "宋",
        "collection_info": null
    },
    {
        "uuid": "46be4b79e7881010cf80d6736d36b0fd",
        "title": "古南苑",
        "author": "杨备",
        "content": "张永移家入洞天，绿篁红藕旧林泉。\n人间满百人应少，明帝恩深三百年。",
        "dynasty": "宋",
        "collection_info": null
    },
    {
        "uuid": "5cbd52960d84b4829a10d5f4a4284ef4",
        "title": "咏钟山",
        "author": "杨备",
        "content": "周子无心隐姓名，裂荷焚芰使猿惊。\n不能高枕云中卧，琐屑贪它墨绶荣。",
        "dynasty": "宋",
        "collection_info": null
    },
    {
        "uuid": "62980104d797985ec802caa3c50d3295",
        "title": "石头城",
        "author": "杨备",
        "content": "五城楼雉各相望，山水英灵宅帝王。\n此地定由天造险，古来长恃作金汤。",
        "dynasty": "宋",
        "collection_info": null
    },
    {
        "uuid": "9bc35a7ae46e22944f97cd33ec17ab2c",
        "title": "陆机宅",
        "author": "杨备",
        "content": "陆家兄弟颇能文，入洛仍将笔砚焚。\n旧宅荆榛狐兔窟，机云无復有昆云。",
        "dynasty": "宋",
        "collection_info": null
    },
    {
        "uuid": "699f6ae0d51f1da55090c8772511dc49",
        "title": "太初宫",
        "author": "杨备",
        "content": "三军不食武昌鱼，万骑时迁建业居。\n曾得紫髯开国意，太初名是作宫初。",
        "dynasty": "宋",
        "collection_info": null
    },
    {
        "uuid": "939263fcb60ab55812fc36e764d97d8a",
        "title": "金城柳",
        "author": "杨备",
        "content": "风絮烟丝春復秋，攀条何故泪双流。\n因怜树老犹青眼，不觉人衰已白头。",
        "dynasty": "宋",
        "collection_info": null
    },
    {
        "uuid": "6262909eec13c87f5f2b6d090a52de0e",
        "title": "乘黄署",
        "author": "杨备",
        "content": "执辔何人籍帝台，汉家天马不时来。\n疲驽多亦费刍粟，莫惜千金市骏材。",
        "dynasty": "宋",
        "collection_info": null
    },
    {
        "uuid": "949605f4838ce01104e6baa9aac20659",
        "title": "绝地",
        "author": "杨备",
        "content": "列戟高门气自雄，主人应是偶相逢。\n由来祸福皆人召，此地无辜唤作凶。",
        "dynasty": "宋",
        "collection_info": null
    },
    {
        "uuid": "e103e9ffc2549c27157f84f9c40c4145",
        "title": "清暑殿",
        "author": "杨备",
        "content": "窣地帘光挂水精，玉鈎斜处月初生。\n龙皮席上鹅毛扇，何必风来暑自清。",
        "dynasty": "宋",
        "collection_info": null
    },
    {
        "uuid": "d8d213ac186e9d8764d68df1bf9cf244",
        "title": "促粧钟",
        "author": "杨备",
        "content": "枕面钟声及早催，锦衾香迭百花堆。\n蟾蜍影落珊瑚架，照得僊城下界来。",
        "dynasty": "宋",
        "collection_info": null
    },
    {
        "uuid": "bde82f7590264b25f2858e5b421d9041",
        "title": "披香殿",
        "author": "杨备",
        "content": "兽口金昏烟穗浓，螭头玉照露华融。\n萧郎的是春光主，曾作春衣此殿中。",
        "dynasty": "宋",
        "collection_info": null
    },
    {
        "uuid": "1979ef5ad69ef6d3ce0d75f930bb74ab",
        "title": "青溪姑",
        "author": "杨备",
        "content": "曩不乘龙即跨鱼，岸傍人復乞灵无。\n柳如眉黛花如面，闻是青溪一小姑。",
        "dynasty": "宋",
        "collection_info": null
    },
    {
        "uuid": "79bfed5d96c1cbdcd1a5d7e29c58f911",
        "title": "冥漠君墓",
        "author": "杨备",
        "content": "柴垒穿壕见古坟，元嘉东府惠连文。\n可怜名字知音少，祇使双棺万古闻。",
        "dynasty": "宋",
        "collection_info": null
    },
    {
        "uuid": "a62463636fee3892647b3dec5721f7aa",
        "title": "蒋帝庙",
        "author": "杨备",
        "content": "深逼岩扉敞庙门，灵风时动戟衣翻。\n御灾捍患阴功大，玉册荣加帝者尊。",
        "dynasty": "宋",
        "collection_info": null
    },
    {
        "uuid": "45c0bd979410459abdd3987c45ac866b",
        "title": "岩因崇报禅寺",
        "author": "杨备",
        "content": "一炷香销百和焚，有时钟磬梵天闻。\n上方结草如高枕，不独栖霞可卧云。",
        "dynasty": "宋",
        "collection_info": null
    },
    {
        "uuid": "1c0da2956004347596f1bb8127d414d7",
        "title": "江令宅",
        "author": "杨备",
        "content": "竹木池台尚俨然，归时白头雪霜寒。\n青溪隐隐朱门处，曾属中书一品官。",
        "dynasty": "宋",
        "collection_info": null
    },
    {
        "uuid": "321fce0d0211c0fcc56e04dd042752ab",
        "title": "石室大岩",
        "author": "杨备",
        "content": "玉洞云深夏亦寒，客来寻胜久盘桓。\n其间隐约闻鸡犬，应有仙桃待一餐。",
        "dynasty": "宋",
        "collection_info": null
    },
    {
        "uuid": "1b27b73fdf9378263d77a98b6ea53c2a",
        "title": "句  其一",
        "author": "杨备",
        "content": "云窦穿银井，冰甃贮玉浆。",
        "dynasty": "宋",
        "collection_info": null
    },
    {
        "uuid": "26a9aec566efed8f24060647a8f23c05",
        "title": "句  其二",
        "author": "杨备",
        "content": "生来葬鱼腹，死后触龙鳞。",
        "dynasty": "宋",
        "collection_info": null
    }
]