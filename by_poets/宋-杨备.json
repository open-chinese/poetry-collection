[
    {
        "uuid": "6b97fb78c7284f6f37d56004504101bb",
        "title": "双莲堂",
        "author": "杨备",
        "content": "双莲仙影面波光，翠盖摇风红粉香。\n中有画船鸣鼓吹，瞥然惊起两鸳鸯。",
        "dynasty": "宋",
        "collection_info": null
    },
    {
        "uuid": "f83973573164c026f11c9e471b545ef4",
        "title": "题木兰堂",
        "author": "杨备",
        "content": "木兰枝密树仍高，堂下花光照节旄。\n列鼎重茵歌舞地，金章同色使君袍。",
        "dynasty": "宋",
        "collection_info": null
    },
    {
        "uuid": "abd91524800c525d2bf59bbdd27e18cd",
        "title": "观风楼",
        "author": "杨备",
        "content": "观风危堞与云齐，楼下开门画戟西。\n鼓角声沉丝管沸，卷帘晴黛远山低。",
        "dynasty": "宋",
        "collection_info": null
    },
    {
        "uuid": "221fc328483ada9904a2eeb72689b54b",
        "title": "姑苏台",
        "author": "杨备",
        "content": "山花野草一荒丘，云裏骄奢旧迹留。\n珠翠管絃人不见，上头麋鹿至今游。",
        "dynasty": "宋",
        "collection_info": null
    },
    {
        "uuid": "a20d362e37b440aec48b7c8b28aa5c9a",
        "title": "吴王井",
        "author": "杨备",
        "content": "石甃遗踪傍古台，一泓寒影鑑光开。\n何人照面金钗落，曾见越溪红粉来。",
        "dynasty": "宋",
        "collection_info": null
    },
    {
        "uuid": "12fa460cb02bbd7a6ca04b375fb4bd30",
        "title": "响屧廊",
        "author": "杨备",
        "content": "步步香翻罗袜尘，粉红花艷满宫春。\n倾城一笑无遗迹，不见长廊响屧人。",
        "dynasty": "宋",
        "collection_info": null
    },
    {
        "uuid": "13033c57f7fee9db11431c8fea78316f",
        "title": "采香径",
        "author": "杨备",
        "content": "馆娃南面即香山，画轲争浮日往还。\n翠盖风翻红袖影，芙蓉一路照波间。",
        "dynasty": "宋",
        "collection_info": null
    },
    {
        "uuid": "3692901d42b772e8a91816ec00d95a34",
        "title": "蠡口",
        "author": "杨备",
        "content": "霸越勋名间世才，五湖烟浪一帆开。\n犹防乌喙伤同辈，此地復招文种回。",
        "dynasty": "宋",
        "collection_info": null
    },
    {
        "uuid": "cf3c8317b5e550688df9b5a2d0ce752b",
        "title": "洗马池",
        "author": "杨备",
        "content": "一一牵来种是龙，临深欲下更嘶风。\n金鞍玉勒抛何处，腾踏渥漥寒影中。",
        "dynasty": "宋",
        "collection_info": null
    },
    {
        "uuid": "bd9243c9ebf3642194e4c42b352642e9",
        "title": "伍员庙",
        "author": "杨备",
        "content": "出境鞭尸报父雠，吴兵勇锐越兵忧。\n忠魂怨气江云在，日见炉香烟上浮。",
        "dynasty": "宋",
        "collection_info": null
    },
    {
        "uuid": "19d7b10f0b19f41b0fc4ac0fe6e15620",
        "title": "天平山",
        "author": "杨备",
        "content": "久厌城居适野情，搘筇蹑屐傍山行。\n人间多少险巇路，纵是天平还不平。",
        "dynasty": "宋",
        "collection_info": null
    },
    {
        "uuid": "7b7c43e1acc681be58c0bb67cfaf8c9a",
        "title": "穹窿山",
        "author": "杨备",
        "content": "吴郡名山第一山，翠微心在碧霄间。\n林泉潇洒烟岚秀，直拟结庐终老闲。",
        "dynasty": "宋",
        "collection_info": null
    },
    {
        "uuid": "72a1eee40af8e98ff5e9ccbd005facce",
        "title": "华山",
        "author": "杨备",
        "content": "岩屏晚树噪寒鸦，岚翠楼台释子家。\n池面镜光功德水，金波影裏石莲花。",
        "dynasty": "宋",
        "collection_info": null
    },
    {
        "uuid": "4d02ec6047b7be59dc65a4f334891ecd",
        "title": "二狱山",
        "author": "杨备",
        "content": "雷霆号令雪霜威，二狱东西锁翠微。\n彷佛酆都丛棘地，岩扉应是古圜扉。",
        "dynasty": "宋",
        "collection_info": null
    },
    {
        "uuid": "3c5dc068cdd7d19ce036782559b08bc4",
        "title": "虎丘",
        "author": "杨备",
        "content": "阖闾城见古荒丘，云裏钟声满寺楼。\n白虎金晶人不见，昔曾雄据此山头。",
        "dynasty": "宋",
        "collection_info": null
    },
    {
        "uuid": "42ac02abea68ffed8d51179c9bbe4755",
        "title": "剑池",
        "author": "杨备",
        "content": "三尺龙盘古到今，波光凝碧暮云深。\n沈丝不断应无底，山脚池心彻海心。",
        "dynasty": "宋",
        "collection_info": null
    },
    {
        "uuid": "63ee86e0146dd067697fde81ee37c394",
        "title": "试剑石",
        "author": "杨备",
        "content": "白刃凝霜照水寒，当时入匣便迴銮。\n岩前片石犹中断，切玉如泥也不难。",
        "dynasty": "宋",
        "collection_info": null
    },
    {
        "uuid": "15f66aef4630fccc1fa89b0d00034809",
        "title": "生公讲堂",
        "author": "杨备",
        "content": "海上名山即虎丘，生公遗迹至今留。\n当年说法千人坐，曾见岩边石点头。",
        "dynasty": "宋",
        "collection_info": null
    },
    {
        "uuid": "b6c20217e2bb4a79347ddc2c6eb3565b",
        "title": "乌鹊桥上元",
        "author": "杨备",
        "content": "月满星移水照天，南飞乌鹊影翩翩。\n虽然上属牵牛分，不为秋河织女填。",
        "dynasty": "宋",
        "collection_info": null
    },
    {
        "uuid": "6dea3698c2b3dd8adbdc1e64f086bdd6",
        "title": "太湖",
        "author": "杨备",
        "content": "鱼舠载酒日相随，一笛芦花深处吹。\n湖面风收云影散，水天交照碧琉璃。",
        "dynasty": "宋",
        "collection_info": null
    },
    {
        "uuid": "ce4cd15acccd5e2229f6038afc11783c",
        "title": "长桥",
        "author": "杨备",
        "content": "渔市花村夹酒楼，山光沈碧水光浮。\n松陵雨过船中望，一道青虹两岸头。",
        "dynasty": "宋",
        "collection_info": null
    },
    {
        "uuid": "952ba18bbdac371d05ed4a171fc2157e",
        "title": "吴江",
        "author": "杨备",
        "content": "松陵水国面松江，学弄渔竿对酒缸。\n惊起鸳鸯是旗鼓，背帆飞去一双双。",
        "dynasty": "宋",
        "collection_info": null
    },
    {
        "uuid": "953c0ff1cabd3bafcf4d3481ad3015a9",
        "title": "交让渎",
        "author": "杨备",
        "content": "琴丁结友事耕耘，田熟翻如如虞芮君。\n彼此持廉为弃物，一名交让两难分。",
        "dynasty": "宋",
        "collection_info": null
    },
    {
        "uuid": "78e1e956c771d9c2c5b970cca0db8ec4",
        "title": "越来溪",
        "author": "杨备",
        "content": "临流何必弔前非，且说吴宫得意时。\n夹岸桃花烟水绿，画船礼物载西施。",
        "dynasty": "宋",
        "collection_info": null
    },
    {
        "uuid": "e685c97c0dc63501463e8d02a65c42ad",
        "title": "夏驾湖",
        "author": "杨备",
        "content": "湖面波光鑑影开，绿荷红芰绕楼台。\n可怜风物还依旧，曾见吴王六马来。",
        "dynasty": "宋",
        "collection_info": null
    },
    {
        "uuid": "60becc6d2335bf7258e72af53a1d0eb4",
        "title": "朱明寺",
        "author": "杨备",
        "content": "不悌争分不义财，旧居金碧照楼台。\n何缘半夜狂风雨，暗裏却飞钱帛来。",
        "dynasty": "宋",
        "collection_info": null
    },
    {
        "uuid": "ef8811e7b6511518eb36f3a4dc67a2fc",
        "title": "龙兴寺",
        "author": "杨备",
        "content": "高剎长幡敞凈居，方袍圆笠照通渠。\n龙兴旧额加新榜，不见金轮皇帝书。",
        "dynasty": "宋",
        "collection_info": null
    },
    {
        "uuid": "dccabd6b946943ddf9599d66661757f0",
        "title": "题延射亭",
        "author": "杨备",
        "content": "高台芜没曲池平，十万人家古县城。\n烟水云山屏画裏，阖闾坟域旧都名。",
        "dynasty": "宋",
        "collection_info": null
    },
    {
        "uuid": "2797682d35f0e8ecf89822fcacb5b99b",
        "title": "长洲  其一",
        "author": "杨备",
        "content": "太湖东西即长洲，临水孤城远若浮。\n雨过云收山泼黛，管絃歌动酒家楼。",
        "dynasty": "宋",
        "collection_info": null
    },
    {
        "uuid": "82a80b329d6b57c9531be690d031d00a",
        "title": "长洲  其二",
        "author": "杨备",
        "content": "花光带露柳凝烟，茂苑笙歌已沸天。\n有客寻春拚一醉，青楼红粉洞中仙。",
        "dynasty": "宋",
        "collection_info": null
    },
    {
        "uuid": "d3b374f184dd96b9969ce29f23866c17",
        "title": "真娘墓",
        "author": "杨备",
        "content": "冰肌玉骨真遗妍，粉作妬云黛作烟。\n知有香魂埋不得，夜深岩底月中仙。",
        "dynasty": "宋",
        "collection_info": null
    },
    {
        "uuid": "cbda7cced8deadd04fa2cafeae7f04b0",
        "title": "为长溪令梦中作",
        "author": "杨备",
        "content": "月俸蚨钱数甚微，不知从宦几时归。\n东吴一片轻波在，欲问何人买钓矶。",
        "dynasty": "宋",
        "collection_info": null
    },
    {
        "uuid": "f860dd181405dfd66d20238cc31a10e4",
        "title": "题常熟县",
        "author": "杨备",
        "content": "远逼江垠傍海壖，落帆多是两来船。\n县庭无讼乡闾富，岁岁加收常熟田。",
        "dynasty": "宋",
        "collection_info": null
    },
    {
        "uuid": "8a3dc24e83cda6782836a0998dbc2bbf",
        "title": "题幽独居",
        "author": "杨备",
        "content": "金检书残石壁云，二名幽独彼何人。\n春深草没松门路，泉下诗犹感鬼神。",
        "dynasty": "宋",
        "collection_info": null
    },
    {
        "uuid": "49bfd8427b0db019b05cef04f89abe98",
        "title": "昆丘",
        "author": "杨备",
        "content": "云裏山花翠欲浮，当时片玉转难求。\n卞和死后无人识，石腹句藏不采收。",
        "dynasty": "宋",
        "collection_info": null
    },
    {
        "uuid": "b4fc27264c4acfe3c95e0255aeea9fc6",
        "title": "慧聚寺",
        "author": "杨备",
        "content": "驻锡栖云石室中，楼台一片画屏风。\n禅师道德知多少，不尔山神肯助工。",
        "dynasty": "宋",
        "collection_info": null
    },
    {
        "uuid": "fee6b114d34b590135a2a48a20a4df0e",
        "title": "灵和殿",
        "author": "杨备",
        "content": "得地恩深雨露徧，丹墀左右玉阶前。\n君王属意君知否，好似风流美少年。",
        "dynasty": "宋",
        "collection_info": null
    },
    {
        "uuid": "27f864dd4bc6d26f6c8897a166f60f35",
        "title": "仪贤堂",
        "author": "杨备",
        "content": "两两鹑衣白髪翁，讲筵谈柄坐生风。\n昭明太子欢相得，应与商山西皓同。",
        "dynasty": "宋",
        "collection_info": null
    },
    {
        "uuid": "a7a25314ca89f34a0fdcc4b2232e66e9",
        "title": "驰道",
        "author": "杨备",
        "content": "路平如砥直如絃，官柳千株拂翠烟。\n玉勒金羁天下骏，急于奔电更挥鞭。",
        "dynasty": "宋",
        "collection_info": null
    },
    {
        "uuid": "b838928f9d8e7e283634b82eb16996c3",
        "title": "齐云观",
        "author": "杨备",
        "content": "上界笙歌下界闻，缕金罗袖郁金裙。\n倚阑红粉如花面，不见巫山空暮云。",
        "dynasty": "宋",
        "collection_info": null
    },
    {
        "uuid": "47ff720f8ba27329e3c1497ea7c34e5e",
        "title": "北渠",
        "author": "杨备",
        "content": "金殿分来玉砌流，黑龙湖撒鳯池头。\n后庭花落恩波断，翻与南塘作御沟。",
        "dynasty": "宋",
        "collection_info": null
    },
    {
        "uuid": "0980458c8909cf9a1e20c34b3e4426be",
        "title": "三岩石",
        "author": "杨备",
        "content": "萝蔓藤花岁自添，露痕还似雨痕霑。\n莫将废苑为閒地，犹可岩岩作具瞻。",
        "dynasty": "宋",
        "collection_info": null
    },
    {
        "uuid": "ac1e80e6954dcf2a0790f635a41240fb",
        "title": "麾扇渡",
        "author": "杨备",
        "content": "旌旗烁日刃凝霜，甲光如龙人似狼。\n羽扇一挥风偃草，策勋多谢顾丹阳。",
        "dynasty": "宋",
        "collection_info": null
    },
    {
        "uuid": "72a4ddb4e2aef6360d15c5876b90ecaf",
        "title": "长命洲",
        "author": "杨备",
        "content": "梁武慈悲不鼎烹，蒙恩豢养亦虚名。\n狐狸口腹应潜饱，就死多于日放生。",
        "dynasty": "宋",
        "collection_info": null
    },
    {
        "uuid": "d3f7c7294a0c3438031c6aaa401fc564",
        "title": "应潮井",
        "author": "杨备",
        "content": "碧甃时时减復增，山头海面密相应。\n古来泉脉谁穿过，潮落潮生不暂澄。",
        "dynasty": "宋",
        "collection_info": null
    },
    {
        "uuid": "c618229e08c440e221f5d8e2a7e4cebf",
        "title": "藏冰井",
        "author": "杨备",
        "content": "尤喜凌人职未隳，闭藏出纳示箴规。\n战兢国步艰难者，常似临深履薄时。",
        "dynasty": "宋",
        "collection_info": null
    },
    {
        "uuid": "9b54ecfd0f402752e6901f08fd16bbf8",
        "title": "幕府山",
        "author": "杨备",
        "content": "六代繁华一瞬间，平芜远树不胜闲。\n倚楼天暝云如幕，知是琅琊幕府山。",
        "dynasty": "宋",
        "collection_info": null
    },
    {
        "uuid": "b1345ca2aba533fda691f7ad787eac44",
        "title": "白杨路",
        "author": "杨备",
        "content": "残枝败叶几霑春，莫问栽培迹已陈。\n细雨斜风马无力，萧萧满路更愁人。",
        "dynasty": "宋",
        "collection_info": null
    },
    {
        "uuid": "77d9e2de9248dc0e11d22d589307745c",
        "title": "绝地",
        "author": "杨备",
        "content": "四主衣冠令不终，高门列戟漫重重。\n由来瘠沃分劳逸，莫道人凶非宅凶。",
        "dynasty": "宋",
        "collection_info": null
    },
    {
        "uuid": "191c33fc1f557507cd81c3c19ee05fce",
        "title": "锦署",
        "author": "杨备",
        "content": "人衣蓝缕地衣红，不念家家杼柚空。\n厥篚织文应岁贡，更翻新样集机工。",
        "dynasty": "宋",
        "collection_info": null
    },
    {
        "uuid": "0ee61e69c5a6008f7d513222354d5e9b",
        "title": "焚衣街",
        "author": "杨备",
        "content": "雉头金缕又珠胎，烟绪香云昼不开。\n御路傍人皆叹息，逡巡红焰作青灰。",
        "dynasty": "宋",
        "collection_info": null
    },
    {
        "uuid": "43ecd57dba3bd70907b6cd4748f674e6",
        "title": "三断石",
        "author": "杨备",
        "content": "孙吴纪闻旧刊碑，埋没蟠螭与伏龟。\n惆怅石冈三断在，至今犹似鼎分时。",
        "dynasty": "宋",
        "collection_info": null
    },
    {
        "uuid": "0919ac67a84ab0e8a9eb1ae7ea48b035",
        "title": "潜鹤鼓",
        "author": "杨备",
        "content": "端门击破使人惊，潜鹤双飞上玉清。\n怪得旧时声太远，冲天合自九皋鸣。",
        "dynasty": "宋",
        "collection_info": null
    },
    {
        "uuid": "d366599d8995a4e595174734545a780e",
        "title": "燕雀湖",
        "author": "杨备",
        "content": "平湖岸侧见高坟，万土衔来燕雀羣。\n鑑面无波天一色，此中文藻似储君。",
        "dynasty": "宋",
        "collection_info": null
    },
    {
        "uuid": "0c412ec7615f38fb8bb7f6726aa94fdd",
        "title": "白都山",
        "author": "杨备",
        "content": "驾鹤骖鸾自古闻，策名僊籍是真君。\n天边旧迹无处寻，满目青山空白云。",
        "dynasty": "宋",
        "collection_info": null
    },
    {
        "uuid": "5f1e8d3e75b5d7d0aafbc4b7920ea6eb",
        "title": "吴建初寺",
        "author": "杨备",
        "content": "僧会西来始布金，常闻足磬伴潮音。\n江南古寺知多少，此寺独应年最深。",
        "dynasty": "宋",
        "collection_info": null
    },
    {
        "uuid": "cbdc330a664683b1a8287c581873c898",
        "title": "同泰寺",
        "author": "杨备",
        "content": "佛事庄严国力疲，照天金碧倚栏危。\n沉檀炉上烟云合，恰似当年煨烬时。",
        "dynasty": "宋",
        "collection_info": null
    },
    {
        "uuid": "c79d791e0806855bf2858a1ebb5a01c4",
        "title": "佛窟寺",
        "author": "杨备",
        "content": "曩事何人为证明，白云深锁翠微坑。\n已闻过去辟支佛，未见如来弥勒生。",
        "dynasty": "宋",
        "collection_info": null
    },
    {
        "uuid": "600a6690062f34b020d49ebe56867699",
        "title": "吴大帝庙",
        "author": "杨备",
        "content": "古木阴森庙岿然，龙蟠虎踞旧山川。\n当时鼎足一场梦，空裏旋风飞纸钱。",
        "dynasty": "宋",
        "collection_info": null
    },
    {
        "uuid": "a538bd18c52b13ada0dc9874bdc30d80",
        "title": "晋阴山庙",
        "author": "杨备",
        "content": "炉香烟断暮云凝，阴德山高众所称。\n开府琅玡旧蒙福，龙飞一马至中兴。",
        "dynasty": "宋",
        "collection_info": null
    },
    {
        "uuid": "49f511852abb431445c80fcc6b61b6b9",
        "title": "楚靳尚庙",
        "author": "杨备",
        "content": "汩罗鱼腹葬灵均，竞渡如飞不救人。\n天意明知谗口毒，果遭天谴作蛇身。",
        "dynasty": "宋",
        "collection_info": null
    },
    {
        "uuid": "69f0ddb5cc83c021f8cc316ae4dcf1f3",
        "title": "乌衣巷",
        "author": "杨备",
        "content": "人物风流往事非，空余陋巷作乌衣。\n旧时帘幕无从觅，祇有年年社燕归。",
        "dynasty": "宋",
        "collection_info": null
    },
    {
        "uuid": "264126b9cb3ecee1af67d44c744e13b8",
        "title": "二十四浮航",
        "author": "杨备",
        "content": "青雀浮航夜照波，星繁云静月华多。\n玉楼人凭栏干立，直下天心耿耿河。",
        "dynasty": "宋",
        "collection_info": null
    },
    {
        "uuid": "3283f193fe39135a41d6391db405646c",
        "title": "四航",
        "author": "杨备",
        "content": "桥上层楼楼上梯，秦淮两岸绿杨堤。\n春风影动波光碎，翚翼孤飞雀并栖。",
        "dynasty": "宋",
        "collection_info": null
    },
    {
        "uuid": "ea80194210b4374e05f8c2309ba0dd92",
        "title": "五马渡",
        "author": "杨备",
        "content": "何事金陵王气钟，琅玡开幕据江东。\n舟人忽见风云起，一旦龙飞五马中。",
        "dynasty": "宋",
        "collection_info": null
    },
    {
        "uuid": "f6a329af09b86b88b265498c08b7caa8",
        "title": "鸡鸣埭",
        "author": "杨备",
        "content": "辇出城时鸡未鸣，春罗蝉翼赭袍轻。\n蒙尘猎骑奔如电，到此闻鸡第一声。",
        "dynasty": "宋",
        "collection_info": null
    },
    {
        "uuid": "fe0f0553d6f698c4fef46ca7fceeb6b7",
        "title": "桂岭",
        "author": "杨备",
        "content": "步步高如月裏攀，拂云枝叶伴云间。\n开花结子清香远，应似淮南一小山。",
        "dynasty": "宋",
        "collection_info": null
    },
    {
        "uuid": "9858a11ce8f986ea20c0bede75e16a9f",
        "title": "栽松岘",
        "author": "杨备",
        "content": "耸壑凌霄色共苍，森然万树约千行。\n刘郎大厦寻颠覆，应是其间少栋梁。",
        "dynasty": "宋",
        "collection_info": null
    },
    {
        "uuid": "6a17d00c24c51f7045f4db5daeddebd8",
        "title": "蒙汜池",
        "author": "杨备",
        "content": "春条拂岸柳如金，一鑑澄空照底深。\n傍见龙舟赭袍影，分明红日在池心。",
        "dynasty": "宋",
        "collection_info": null
    },
    {
        "uuid": "edbb7374a3b9746aad3d651995dd40bf",
        "title": "景阳井",
        "author": "杨备",
        "content": "擒虎戈矛满六宫，春花无树不秋风。\n苍惶益见多情处，同穴甘心赴井中。",
        "dynasty": "宋",
        "collection_info": null
    },
    {
        "uuid": "66846d718226983c71855dc390f65242",
        "title": "善泉池",
        "author": "杨备",
        "content": "影浸龙楼彻凤城，昭明有意在澄清。\n穿时深欲状溟渤，乐府当歌重润声。",
        "dynasty": "宋",
        "collection_info": null
    },
    {
        "uuid": "b527705ca0f00f7fb38f5d92e497c3d2",
        "title": "汝南湾",
        "author": "杨备",
        "content": "汝南王昔过江东，此地名将汝海同。\n玉斝濯来人易醉，有时人面照花红。",
        "dynasty": "宋",
        "collection_info": null
    },
    {
        "uuid": "2c17c3a2953d9047209ed0c5b3368f36",
        "title": "白鹭洲",
        "author": "杨备",
        "content": "春信风生晚汛潮，印沙羣鹭立还翘。\n凭高一片迷人眼，芦苇丛边雪未销。",
        "dynasty": "宋",
        "collection_info": null
    },
    {
        "uuid": "69be3e41c36dbdb1a5fd176bb52f2a55",
        "title": "劳劳亭",
        "author": "杨备",
        "content": "酰风飞絮扑征袍，望远楼中望眼高。\n几许江南名利客，灰尘满面日劳劳。",
        "dynasty": "宋",
        "collection_info": null
    },
    {
        "uuid": "df4e987eb279a787ef6c3adc6aa395d3",
        "title": "烽火台",
        "author": "杨备",
        "content": "一带东流当复阙，筑台相望水云间。\n丽华应不如褒姒，几许狼烟得破颜。",
        "dynasty": "宋",
        "collection_info": null
    },
    {
        "uuid": "624bdecc56b9bd3801c0eddb851318bf",
        "title": "古南苑",
        "author": "杨备",
        "content": "张永移家入洞天，绿篁红藕旧林泉。\n人间满百人应少，明帝恩深三百年。",
        "dynasty": "宋",
        "collection_info": null
    },
    {
        "uuid": "b889b0a3d936917b31f043762d8a3057",
        "title": "咏钟山",
        "author": "杨备",
        "content": "周子无心隐姓名，裂荷焚芰使猿惊。\n不能高枕云中卧，琐屑贪它墨绶荣。",
        "dynasty": "宋",
        "collection_info": null
    },
    {
        "uuid": "11dbff50c9c0f86252c15c24e87237e8",
        "title": "陆机宅",
        "author": "杨备",
        "content": "陆家兄弟颇能文，入洛仍将笔砚焚。\n旧宅荆榛狐兔窟，机云无復有昆云。",
        "dynasty": "宋",
        "collection_info": null
    },
    {
        "uuid": "66c678b5cf6de5aac938eab46ffbb5c2",
        "title": "太初宫",
        "author": "杨备",
        "content": "三军不食武昌鱼，万骑时迁建业居。\n曾得紫髯开国意，太初名是作宫初。",
        "dynasty": "宋",
        "collection_info": null
    },
    {
        "uuid": "fc86dd93638e6405d96ae8952f06767b",
        "title": "金城柳",
        "author": "杨备",
        "content": "风絮烟丝春復秋，攀条何故泪双流。\n因怜树老犹青眼，不觉人衰已白头。",
        "dynasty": "宋",
        "collection_info": null
    },
    {
        "uuid": "0db154155cddb8fb5535366eb51ccc7c",
        "title": "乘黄署",
        "author": "杨备",
        "content": "执辔何人籍帝台，汉家天马不时来。\n疲驽多亦费刍粟，莫惜千金市骏材。",
        "dynasty": "宋",
        "collection_info": null
    },
    {
        "uuid": "793eaadce7aedbd21ebbd17226ec4165",
        "title": "绝地",
        "author": "杨备",
        "content": "列戟高门气自雄，主人应是偶相逢。\n由来祸福皆人召，此地无辜唤作凶。",
        "dynasty": "宋",
        "collection_info": null
    },
    {
        "uuid": "5f9c0ac8f2465176568cb0da6ee03860",
        "title": "清暑殿",
        "author": "杨备",
        "content": "窣地帘光挂水精，玉鈎斜处月初生。\n龙皮席上鹅毛扇，何必风来暑自清。",
        "dynasty": "宋",
        "collection_info": null
    },
    {
        "uuid": "86ebf2c7aed149763a9ec7d79910aa1a",
        "title": "促粧钟",
        "author": "杨备",
        "content": "枕面钟声及早催，锦衾香迭百花堆。\n蟾蜍影落珊瑚架，照得僊城下界来。",
        "dynasty": "宋",
        "collection_info": null
    },
    {
        "uuid": "98338c07e0c1d5a16df65266c3aaf788",
        "title": "披香殿",
        "author": "杨备",
        "content": "兽口金昏烟穗浓，螭头玉照露华融。\n萧郎的是春光主，曾作春衣此殿中。",
        "dynasty": "宋",
        "collection_info": null
    },
    {
        "uuid": "e0bb295fee494f8878f4b0434459dad6",
        "title": "青溪姑",
        "author": "杨备",
        "content": "曩不乘龙即跨鱼，岸傍人復乞灵无。\n柳如眉黛花如面，闻是青溪一小姑。",
        "dynasty": "宋",
        "collection_info": null
    },
    {
        "uuid": "2b8b5c60d2810b614130b241a33735ec",
        "title": "冥漠君墓",
        "author": "杨备",
        "content": "柴垒穿壕见古坟，元嘉东府惠连文。\n可怜名字知音少，祇使双棺万古闻。",
        "dynasty": "宋",
        "collection_info": null
    },
    {
        "uuid": "fcbb26c96045ec2c50857c04b6f717e1",
        "title": "蒋帝庙",
        "author": "杨备",
        "content": "深逼岩扉敞庙门，灵风时动戟衣翻。\n御灾捍患阴功大，玉册荣加帝者尊。",
        "dynasty": "宋",
        "collection_info": null
    },
    {
        "uuid": "f49da753ddfdb5f5d4946937dba3bb99",
        "title": "岩因崇报禅寺",
        "author": "杨备",
        "content": "一炷香销百和焚，有时钟磬梵天闻。\n上方结草如高枕，不独栖霞可卧云。",
        "dynasty": "宋",
        "collection_info": null
    },
    {
        "uuid": "3135ea1a415be2726bafedc0bf9fbc81",
        "title": "江令宅",
        "author": "杨备",
        "content": "竹木池台尚俨然，归时白头雪霜寒。\n青溪隐隐朱门处，曾属中书一品官。",
        "dynasty": "宋",
        "collection_info": null
    },
    {
        "uuid": "6e7d7ca1580bc3a0b579d5e64867fdec",
        "title": "石室大岩",
        "author": "杨备",
        "content": "玉洞云深夏亦寒，客来寻胜久盘桓。\n其间隐约闻鸡犬，应有仙桃待一餐。",
        "dynasty": "宋",
        "collection_info": null
    },
    {
        "uuid": "19f9861f588b26ef63cc71efe8e25b9d",
        "title": "句  其一",
        "author": "杨备",
        "content": "云窦穿银井，冰甃贮玉浆。",
        "dynasty": "宋",
        "collection_info": null
    },
    {
        "uuid": "279824cd547059bf0ae6ddde42bc520b",
        "title": "句  其二",
        "author": "杨备",
        "content": "生来葬鱼腹，死后触龙鳞。",
        "dynasty": "宋",
        "collection_info": null
    }
]