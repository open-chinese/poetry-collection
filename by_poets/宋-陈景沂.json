[
    {
        "uuid": "ba3407d348081e5ffbaa3882941f7f54",
        "title": "壶中天・念奴娇 江邮湘驿",
        "author": "陈景沂",
        "content": "江邮湘驿。\n问暮年何事，暮冬行役。\n马首摇摇经历处，多少山南溪北。\n冷着烟扉，孤芳云掩，瞥见如相识。\n相逢相劳，如痴如诉如忆。\n最是近晓霜浓，初弦月挂，傅粉金鸾侧。\n冷淡生涯忧忘乐，不管冰檐雪壁。\n魁榜虚夸，调羹浪语，那里求真的。\n暗香来历，自家还要知得。",
        "dynasty": "宋",
        "collection_info": null
    },
    {
        "uuid": "d66917f64cf882d0b094e1c6a65688b8",
        "title": "点绛唇 今古凡花",
        "author": "陈景沂",
        "content": "今古凡花，词人尚作词称庆。\n紫薇名盛。\n似得花之圣。\n为底时人，一曲稀流咏。\n花端正。\n花无郎病。\n病亦归之命。",
        "dynasty": "宋",
        "collection_info": null
    },
    {
        "uuid": "c0d703ca6498355ac6e613d642c9764e",
        "title": "水龙吟 阶前砌下新凉",
        "author": "陈景沂",
        "content": "阶前砌下新凉，嫩姿弱质婆娑小。\n仙家甚处，凤雏飞下，化成窈窕。\n尖叶参差，柔枝袅娜，体将玉造。\n自川葵放后，堂萱谢了，是圆苑、无花草。\n自恨西风太早。\n逞芳容、紫围绯绕。\n管里低昂，篦头约略，空成懊恼。\n圆胎结就，小铃垂下，直开临□。\n□凡间谪堕，不如西帝，曾关宸抱。",
        "dynasty": "宋",
        "collection_info": null
    },
    {
        "uuid": "03e6d3fcf6e0dced21bea042a89fb1b1",
        "title": "梅花  其一",
        "author": "陈景沂",
        "content": "标熏江雪情偏韵，影墨窗蟾梦半回。\n耐冻有何香可述，雅交还喜淡相陪。",
        "dynasty": "宋",
        "collection_info": null
    },
    {
        "uuid": "2246ac8bd9f38c49b7d08937c6590706",
        "title": "梅花  其二",
        "author": "陈景沂",
        "content": "从来造化有何私，自是梅花南北枝。\n只为北枝太寒苦，东君消息故应迟。",
        "dynasty": "宋",
        "collection_info": null
    },
    {
        "uuid": "ca00ab09b6574066f6619b4002aa1034",
        "title": "梅花  其三",
        "author": "陈景沂",
        "content": "行人立马闯烟梢，为底寒香尚寂寥。\n是则孤根未回暖，已应春意到溪桥。",
        "dynasty": "宋",
        "collection_info": null
    },
    {
        "uuid": "2c38f35d49e5c8582699f451db96e84f",
        "title": "梅花  其四",
        "author": "陈景沂",
        "content": "重岗复岭万千程，霜褪红稀步恰轻。\n瞥有暗香松下过，不知何处隠梅兄。",
        "dynasty": "宋",
        "collection_info": null
    },
    {
        "uuid": "1ae301ce5c2612e9538651fd87e0f36a",
        "title": "梅花  其五",
        "author": "陈景沂",
        "content": "平生足迹遍天下，正一东嘉却弗来。\n行到刘山无所寄，谩留冷句伴江梅。",
        "dynasty": "宋",
        "collection_info": null
    },
    {
        "uuid": "17ffb53b1ffa421fabca13780effb8ee",
        "title": "红梅",
        "author": "陈景沂",
        "content": "色异味同失主张，厌寒附暖逐群芳。\n当知不改冰霜操，戏学陶家艷冶粧。",
        "dynasty": "宋",
        "collection_info": null
    },
    {
        "uuid": "cc1587f7bddb51f8b1511bbcfecc85a9",
        "title": "石榴花",
        "author": "陈景沂",
        "content": "阴霾渺渺接江乡，登陆犹褰未涉裳。\n入晚天容糊水色，拂明云影帽山光。\n闷拈昌歜嗟香玉，披读离骚玩彻章。\n最是荷榴两怀古，对人无语湿红粧。",
        "dynasty": "宋",
        "collection_info": null
    },
    {
        "uuid": "6603f832d5a03adaa7ae22f31bffd2be",
        "title": "海棠",
        "author": "陈景沂",
        "content": "自是司花别有神，要凭诗句写花真。\n风翻翠袖惬寒薄，雨湔红妆啼晕新。\n为困未眠娇欲吐，将唇微褪笑如嗔。\n牡丹芍药尤无那，君识鶑声识燕身。",
        "dynasty": "宋",
        "collection_info": null
    },
    {
        "uuid": "a1a931ede9fe905efb99cdf318edc764",
        "title": "桃花",
        "author": "陈景沂",
        "content": "江衔洞庭急，君山屹半川。\n别知江有国，大率水多仙。\n环绕八百里，洪蒙十万年。\n晚春桃正碧，南客晓浮船。",
        "dynasty": "宋",
        "collection_info": null
    },
    {
        "uuid": "fa68e4ad21d91a1cdd8375c98a41d14e",
        "title": "葵花",
        "author": "陈景沂",
        "content": "人情物理要推求，不早敷黄隶晚秋。\n黄得十分虽好看，风霜争奈在前头。",
        "dynasty": "宋",
        "collection_info": null
    },
    {
        "uuid": "713c665344e66aa9ce7347dbf061329e",
        "title": "牵牛花",
        "author": "陈景沂",
        "content": "牵牛易斯药，固特取其义。\n安用柔软蔓，曲为萦绊地。\n汝若不巧沿，何能可旁致。\n始者无附託，头脑极细殢。\n一得风动摇，四畔乱拈缀。\n搭着纤毫末，走上墙壁际。\n傥得梯此身，恋缠松竹外。\n吐花白而青，敷叶光且腻。\n裛露作娇态，舞风示豪气。\n便忘抑鬰时，剩有夸逞意。\n诳言松和竹，如我兄与弟。\n下盼兰菊群，反欲眇其视。\n如此无忌惮，不过是瞒昧。\n教知早晚霜风高，杪表何曾见牛翠。",
        "dynasty": "宋",
        "collection_info": null
    },
    {
        "uuid": "858486581644be66b3c15d4f3f0dab85",
        "title": "含笑花",
        "author": "陈景沂",
        "content": "此花枝叶山矾类，气味虽殊本共行。\n铁定青门瓜魄变，否因李白酒魂香。\n紫唇半吐胭脂重，素脸初开玉色装。\n懊恼酴醾诧名色，乱施冶鬓过低墙。",
        "dynasty": "宋",
        "collection_info": null
    },
    {
        "uuid": "e3e21a65199dea0a3579edf6dea7c731",
        "title": "杨梅  其一",
        "author": "陈景沂",
        "content": "红实缀青枝，烂漫照前坞。\n不及杏繁时，林间有仙虎。",
        "dynasty": "宋",
        "collection_info": null
    },
    {
        "uuid": "186d3fe01afc4452853c46cbf72bb27c",
        "title": "杨梅  其二",
        "author": "陈景沂",
        "content": "止渴还相似，和羹谅亦同。\n不思五和裏，调济荷元功。",
        "dynasty": "宋",
        "collection_info": null
    },
    {
        "uuid": "2a435e8d4e2c8e3569f9b8c5b5e6cb8a",
        "title": "草  其一",
        "author": "陈景沂",
        "content": "淡烟荒草六朝宫，万感丛生一眺中。\n不识群公互虓虎，独于此地必争熊。\n秦河溅泪西风泣，淮巘含羞晚照红。\n醖得许多愁为底，祗缘悞倚大江东。",
        "dynasty": "宋",
        "collection_info": null
    },
    {
        "uuid": "5021ae02de431c78ea2165a6de67ee25",
        "title": "草  其二",
        "author": "陈景沂",
        "content": "未破滁阳亭屡易，亭亡今又几经年。\n峰回路转势不改，木秀阴繁直到巅。\n流下山泉音若咽，烧余寺刻块如拳。\n柴王一殿今何在，衰草残烟护晓娟。",
        "dynasty": "宋",
        "collection_info": null
    },
    {
        "uuid": "a8e21f8145ef8fd82eaf9f3bcff7a9f3",
        "title": "草  其三",
        "author": "陈景沂",
        "content": "江城滕阁倚空寒，鹤势鶱飞远耐看。\n旁列西山青玉案，高擎南浦白银盘。\n摩挲王记犹无恙，拂拭韩碑尚未刓。\n翻忆赏心亭下水，草洲埋没贮愁酸。",
        "dynasty": "宋",
        "collection_info": null
    },
    {
        "uuid": "0772a0b6ffa10aa2903f1537cb61d83b",
        "title": "草  其四",
        "author": "陈景沂",
        "content": "长淮何处雁声多，西去涡心北迈河。\n影逐泗滨烟月艇，阵惊亳邑水云簑。\n小王草笔终难学，苏武陵书果若何。\n陲草边芦两萧索，远陪砌女作离歌。",
        "dynasty": "宋",
        "collection_info": null
    },
    {
        "uuid": "e8e439a73a9415095340a955a0a36a62",
        "title": "芦  其一",
        "author": "陈景沂",
        "content": "风雨萧萧夕，春寒灯较昏。\n茅檐数椽屋，荻浦几家村。\n网到江鳞活，沽来市酒浑。\n焙衾共结局，一觉眇干坤。",
        "dynasty": "宋",
        "collection_info": null
    },
    {
        "uuid": "25f32a7d459ec6d9c73d348da7e8e01e",
        "title": "芦  其二",
        "author": "陈景沂",
        "content": "一一溪边石，堆成几别离。\n青蒲驶樯本，黄苇掠船墀。\n话别从今日，云来是几时。\n藏心栗黄蟹，归买配香炊。",
        "dynasty": "宋",
        "collection_info": null
    },
    {
        "uuid": "352c256ba42e474abea4eabc7f9d435f",
        "title": "松  其一",
        "author": "陈景沂",
        "content": "仙往径独在，亭高山若堆。\n知非凡木比，识得洞宾来。\n骨蜕栈沉水，坛缘薜荔栽。\n于何穉松子，有记弗详该。",
        "dynasty": "宋",
        "collection_info": null
    },
    {
        "uuid": "483127791566febaf6434b219a7a88d5",
        "title": "松  其二",
        "author": "陈景沂",
        "content": "远吹疏疏奏竹房，乱撩松友发清狂。\n云拖雨阵沿山至，岩溲泉声走涧长。\n和我微吟似音律，续他高韵费思量。\n谁人宅裏遗簪处，碧玉横钗十二行。",
        "dynasty": "宋",
        "collection_info": null
    },
    {
        "uuid": "b759520fa0b74c9deea8f80536b63f43",
        "title": "杨柳  其一",
        "author": "陈景沂",
        "content": "美笑千黄金，驻景双白璧。\n东风杨柳津，几度千丝碧。\n款款白面郎，画舫宫样粧。\n新堤五里长，回头意悠扬。\n幽人兴不忙，得志汀草芳。",
        "dynasty": "宋",
        "collection_info": null
    },
    {
        "uuid": "21f0bdce4eec681632de6bd7bf8b5219",
        "title": "杨柳  其二",
        "author": "陈景沂",
        "content": "非绿非青曲雨尘，颠头倒尾乱江阴。\n金衣公子经过处，不辨其身只辨音。",
        "dynasty": "宋",
        "collection_info": null
    },
    {
        "uuid": "6228b84c2318cbfb2070efd5ec09495f",
        "title": "杨柳  其三",
        "author": "陈景沂",
        "content": "相尚津涯临画舫，栽从亭馆近华筵。\n别离自是无聊頼，于甚垂杨有纠牵。",
        "dynasty": "宋",
        "collection_info": null
    },
    {
        "uuid": "9fda1c08e4cbaefcb9bf7ff13da54e75",
        "title": "杨柳  其四",
        "author": "陈景沂",
        "content": "为尔生来体态柔，因情感物寓风流。\n汝无血气何知觉，自是诗人想像求。",
        "dynasty": "宋",
        "collection_info": null
    },
    {
        "uuid": "bcd4316097f47b2875a5ac293e159334",
        "title": "句  其一",
        "author": "陈景沂",
        "content": "海棠已入老娼籍，芍药初登童子科。",
        "dynasty": "宋",
        "collection_info": null
    },
    {
        "uuid": "3e3d7613266efceb86592a66827d91b4",
        "title": "句  其二",
        "author": "陈景沂",
        "content": "赋质太轻难作主，飘踪无着易粘人。",
        "dynasty": "宋",
        "collection_info": null
    }
]