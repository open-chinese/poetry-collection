[
    {
        "uuid": "78d2a6729537bdf07eb0018559335641",
        "title": "偈十六首  其一",
        "author": "释行瑛",
        "content": "大千沙界是吾家，隠显何曾有等差。\n为报人天高着眼，优昙花异世间花。",
        "dynasty": "宋",
        "collection_info": null
    },
    {
        "uuid": "d350a764bdd6616d91af62fe955f0ccc",
        "title": "偈十六首  其二",
        "author": "释行瑛",
        "content": "乌长飞，兔不住，暑往寒来朝復暮。\n朱颜未改白髮生，三界茫茫何处去。\n本源自性无凋变，千圣皆从影中现。\n不离当处常湛然，觅则知君不可见。\n忽然见，倒骑牛兮入佛殿。",
        "dynasty": "宋",
        "collection_info": null
    },
    {
        "uuid": "6f4eb9f796186923f13381f90adb665b",
        "title": "偈十六首  其三",
        "author": "释行瑛",
        "content": "去年逢青春，朱颜映桃李。\n今年逢青春，白髮压双耳。\n人生七十年，疾若东流水。\n不了本来心，生死何由离。",
        "dynasty": "宋",
        "collection_info": null
    },
    {
        "uuid": "be10f1f21c7a38668ec49088e799932c",
        "title": "偈十六首  其四",
        "author": "释行瑛",
        "content": "明眼底人被眼碍，悟心底人被心碍。\n证道底人被道碍，达法底人被法碍。\n何谓如此不见道，金屑虽贵，落根成翳。\n要得高步大方，直须去此四碍。",
        "dynasty": "宋",
        "collection_info": null
    },
    {
        "uuid": "8c19c7720657bbf29e1db4be175eb9e7",
        "title": "偈十六首  其五",
        "author": "释行瑛",
        "content": "炼铁围山作钓鈎，饵悬八万四千牛。\n毗卢海内閒抛下，虾蟹鱼龙尽缩头。",
        "dynasty": "宋",
        "collection_info": null
    },
    {
        "uuid": "983b512d824c08136f34a99993e03776",
        "title": "偈十六首  其六",
        "author": "释行瑛",
        "content": "湛露重重洒绀园，衰残何以报君恩。\n白云堆裏焚香坐，耀古腾今不二门。",
        "dynasty": "宋",
        "collection_info": null
    },
    {
        "uuid": "658da6f1a62f451d1486c01e9c76b742",
        "title": "偈十六首  其七",
        "author": "释行瑛",
        "content": "朔风如刀，痛刮人骨。\n千山万山，雪映寒日。\n心知春气来，目睹梅花发。\n游子南方归不归，晓堂閒却龟毛拂。",
        "dynasty": "宋",
        "collection_info": null
    },
    {
        "uuid": "344f6d1434fab7041e5e01763fdba87c",
        "title": "偈十六首  其八",
        "author": "释行瑛",
        "content": "镂水求纹，谩劳心力。\n陶空作器，枉费工夫。\n游溟渤始测浅深，登须弥乃知高远。\n太阳门下，爝火何施。\n镆鎁匣边，铅刀可弃。",
        "dynasty": "宋",
        "collection_info": null
    },
    {
        "uuid": "ed1516014f6419fb1dc5d36b975e7b03",
        "title": "偈十六首  其九",
        "author": "释行瑛",
        "content": "踏破化城，来至宝所。\n不采辉山之璧，不探骊颔之珠。\n坏衲堆肩，拥炉閒坐。\n唤作无事道人，堪受人天供养。",
        "dynasty": "宋",
        "collection_info": null
    },
    {
        "uuid": "e5a34c34d92d9977ecb3b5a2ac2b1b7b",
        "title": "偈十六首  其一○",
        "author": "释行瑛",
        "content": "德山棒如雨点，临济喝似雷鸣。\n虽然声振一时风流万世，检点得来还是强生节目。\n华藏则不与么，三间茆屋。\n十里松门，健则纵步閒游，困则倒头酣寝。\n身如槁木，心若死灰。\n有人笑我愚痴，正爬着侬家痒处。",
        "dynasty": "宋",
        "collection_info": null
    },
    {
        "uuid": "53db592825aeb07fb562ec7bfe5dc649",
        "title": "偈十六首  其一一",
        "author": "释行瑛",
        "content": "竖不穷三际，横不亘十方。\n大不偪塞虚空，细不入于芥子。\n三世诸佛，如觉如梦。\n诸大祖师，若存若亡。\n与么境界，从上诸圣。\n尚迷昧如斯，方今学人，且作么生凑泊。\n但得雪消去，自然春到来。",
        "dynasty": "宋",
        "collection_info": null
    },
    {
        "uuid": "517ee94930768cad183676058e2b749f",
        "title": "偈十六首  其一二",
        "author": "释行瑛",
        "content": "上不见天，下不见地。\n把定咽喉，何处出气。\n江南江北，绝毫绝釐。\n东土西天，成团成块。\n释迦弥勒，尚自瞒盱。\n临济德山，如何拟议。\n衲僧家，没巴鼻，却唤六双为十二。",
        "dynasty": "宋",
        "collection_info": null
    },
    {
        "uuid": "0a20b2fecad9254bbc74cb7a27a4d651",
        "title": "偈十六首  其一三",
        "author": "释行瑛",
        "content": "奇怪诸禅德，文殊普贤，化作寒山拾得。\n头戴炙脂帽子，脚踏无底麻鞋。\n身着鹘臭布衫，腰繫断鞓腰带。\n手持拍板，口唱高歌。\n吾心似秋月，碧潭清皎洁。\n无物堪比伦，教我如何说。\n华藏当时若见，每人痛与一顿何为如此。\n且教伊不敢掣风掣颠，免使后人疑着。",
        "dynasty": "宋",
        "collection_info": null
    },
    {
        "uuid": "484759b25ad8b1b96e951046fbfb69ba",
        "title": "偈十六首  其一四",
        "author": "释行瑛",
        "content": "提智慧剑，破烦恼网。\n拔生死类，置涅槃宅。\n空却魔王窟穴，埽荡恶趣关防。\n开拓般若封疆，滋长菩提种性。\n与么作用，与么建立。\n象驾峥嵘谩进途，谁见螳蜋能拒辙。",
        "dynasty": "宋",
        "collection_info": null
    },
    {
        "uuid": "a6d01ef1eea64238ce5d8347231b8b9d",
        "title": "偈十六首  其一五",
        "author": "释行瑛",
        "content": "一大藏教，诸大祖师。\n天下老和尚言句，总在这裏。\n明明向道，尚且不知。\n盖覆将来，如何会得。",
        "dynasty": "宋",
        "collection_info": null
    },
    {
        "uuid": "9b1398a48f30b9d273a1918c765338a7",
        "title": "偈十六首  其一六",
        "author": "释行瑛",
        "content": "持长竿，摇短艇。\n篛笠只一箇，簑衣无两领。\n洞庭秋水风不吹，涵虚恰似新磨镜。\n末后句，留与谢三郎。",
        "dynasty": "宋",
        "collection_info": null
    },
    {
        "uuid": "30701a9beabe3084bf5404571bfa64f2",
        "title": "东溪闲居示众偈",
        "author": "释行瑛",
        "content": "联络藤萝一径，行穷始到松门。\n篱畔野华不艷，堂前流水非喧。\n午饭龙离铁钵，夜深月落金盆。\n此是真修行处，何人得意忘言。\n灵山河沙圣众，黄梅七百高僧。\n悟华晓称迦叶，传衣夜唤卢能。\n心自本来不有，法道得了何曾。\n斋后酽茶三盏，丛林一任喧腾。",
        "dynasty": "宋",
        "collection_info": null
    },
    {
        "uuid": "18a9ddcb1e87ba1a5aeac5b1f46ce196",
        "title": "偈",
        "author": "释行瑛",
        "content": "登山须到顶，入海须到底，学道须到佛祖道不得处。\n若不如是，尽是依草附木底精灵，吃野狐涕唾底鬼子。",
        "dynasty": "宋",
        "collection_info": null
    }
]