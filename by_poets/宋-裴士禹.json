[
    {
        "uuid": "e92625e0d7403131dce20e618c03336b",
        "title": "蜀先主庙古柏",
        "author": "裴士禹",
        "content": "武侯翊汉嗣，始欲大神器。\n天命固有常，云雷极屯否。\n流星坠武帐，万卒摧锐气。\n孤负卧龙心，三顾君臣意。\n庙貌今寂寥，握节空垂泪。\n兴废事徒然，无以穷往志。\n陵前古柏树，千丈起平地。\n根大压巨鳌，心虚藏野燧。\n风动虬龙枝，雷雨随声至。\n疑是虚空间，神明专拥庇。\n不尔千万年，突兀无枯瘁。\n观栢又惨然，念侯功业炽。\n功业亘无穷，与柏共苍翠。",
        "dynasty": "宋",
        "collection_info": null
    }
]