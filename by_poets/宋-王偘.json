[
    {
        "uuid": "c4dabd55b3831da53b66c1c581044a58",
        "title": "夜对梅花示彦恭侄  其一",
        "author": "王偘",
        "content": "羁旅不自怡，坐阅芳岁晚。\n江湖有莫逆，梅花还到眼。\n平生相慰藉，风期无近远。\n今夕共短檠，与子兴不浅。",
        "dynasty": "宋",
        "collection_info": null
    },
    {
        "uuid": "3f19d19198d2986ad1d72a0f2f08c34e",
        "title": "夜对梅花示彦恭侄  其二",
        "author": "王偘",
        "content": "羁旅阅世纷，坐念百忧集。\n共子时剧谈，满怀冰雪洁。\n仪型谁有常，梅花静玉立。\n何用对忘忧，岁寒端有益。",
        "dynasty": "宋",
        "collection_info": null
    },
    {
        "uuid": "1e3239d8ea65792ccc808bdb47732212",
        "title": "冬日杂兴  其一",
        "author": "王偘",
        "content": "庭际幽兰手自种，託根不与春花共。\n冉冉同风数茎竹，襟期元作幽人供。\n如何江湖浪征逐，芳信却因冯翼送。\n多惭独处岁将晚，尚想清标形晓梦。",
        "dynasty": "宋",
        "collection_info": null
    },
    {
        "uuid": "7a5ba586a6be3cdfaa2b409210c7e9fa",
        "title": "冬日杂兴  其二",
        "author": "王偘",
        "content": "泽国风饕霜力紧，黄落凋残碧成锦。\n最怜柿叶与枫林，平园物色正潇凛。\n造化不翕何所张，独怪廷朝漏融景。\n天理真机默玩心，悟取灵根发深省。",
        "dynasty": "宋",
        "collection_info": null
    },
    {
        "uuid": "eb299f3fa75f26e6a6cba40ee2cdff12",
        "title": "题画扁  其一",
        "author": "王偘",
        "content": "野桥人迹少，林静谷风闲。\n谁识孤峰顶，悠然宇宙宽。",
        "dynasty": "宋",
        "collection_info": null
    },
    {
        "uuid": "ed5bb25313792ad0686ddf349d9b813e",
        "title": "题画扁  其二",
        "author": "王偘",
        "content": "深林拥苍翠，绝巘顷陂陀。\n便欲褰裳去，乘风逸兴多。",
        "dynasty": "宋",
        "collection_info": null
    },
    {
        "uuid": "a178da071ce8550a15c6554c5e81f6ef",
        "title": "过分水岭即事次韵",
        "author": "王偘",
        "content": "积阴颇愁寂，一笑晚风生。\n豪爽传诗韵，清真破俗酲。\n层峦思就隠，大壑戒趋程。\n芳草无人种，连天只么青。",
        "dynasty": "宋",
        "collection_info": null
    },
    {
        "uuid": "3230392c96610a2074258082c9d9ba7b",
        "title": "查林对月",
        "author": "王偘",
        "content": "一天风月近中秋，凝望家山不阻修。\n漫浪疎林人已倦，心期犹与素光谋。",
        "dynasty": "宋",
        "collection_info": null
    },
    {
        "uuid": "616f55fd41f4c64bc8f532bc10300659",
        "title": "过冯岭感旧",
        "author": "王偘",
        "content": "危陟山椒下碧湾，篮舆竟日剧千盘。\n伤心四起经行旧，那復当年綵袖班。",
        "dynasty": "宋",
        "collection_info": null
    },
    {
        "uuid": "98b056cfb04f2cea96623d6ce5a01e2e",
        "title": "寄玉涧",
        "author": "王偘",
        "content": "山中之乐属高人，风月无边取次吟。\n但使胸中饱丘壑，莫将片点着埃尘。",
        "dynasty": "宋",
        "collection_info": null
    }
]