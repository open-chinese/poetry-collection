[
    {
        "title": "寿开府",
        "author": "严敦常",
        "content": "季冬两十鸡鸣初，僚吏府造如云趋。\n绣轴捧星香拥炉，共庆此日生真儒。\n玉堂金印守此都，今日为城镇匈奴。\n坐安天下犹覆盂，祝公之寿宜何如。\n欲祝公如九皋鹤，鹤颈虽长畏缯缴。\n欲祝公如千岁龟，清江作使身亦危。\n又祝公如松与柏，樵斧焉知岁寒色。\n刚莫刚兮赤山铁，铁作干将有时缺。\n坚莫坚兮泰山石，溜滴波穿有时泐。\n不若祝公如太虚，包含千古无时无。\n任驰玉兔飞金乌，暑往寒来速又徐。\n髪常如漆齿常固，太虚不老君与俱。",
        "dynasty": "宋",
        "collection_info": null
    }
]