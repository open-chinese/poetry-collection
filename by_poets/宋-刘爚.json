[
    {
        "uuid": "7243c4648464484b1a8b20bbea3ba9cb",
        "title": "上陈县尹",
        "author": "刘爚",
        "content": "旧尹龚熊负令名，至今天日共清明。\n案头未有人称屈，村裏全无吏敢行。\n满院茶香敲句稳，一帘花影韵琴清。\n后之学者谁其似，又说陈公政有声。",
        "dynasty": "宋",
        "collection_info": null
    },
    {
        "uuid": "bad4a5a6bc6942108fb66033707929c6",
        "title": "挽蔡西山先生",
        "author": "刘爚",
        "content": "知君婴世患，垂白窜南方。\n四海皆称屈，群儿苦中伤。\n天资随世殒，遗恨与天长。\n但诵箕山曲，招魂葬故乡。",
        "dynasty": "宋",
        "collection_info": null
    },
    {
        "uuid": "9f645ca5677a2a78e1bcd031487bb9e2",
        "title": "过偏岭",
        "author": "刘爚",
        "content": "山行千里如井底，仰视但见山头烟。\n今朝过岭一纵目，无穷平野无穷天。",
        "dynasty": "宋",
        "collection_info": null
    },
    {
        "uuid": "965efaaa41b97545af3f27f2098f7256",
        "title": "刘寺即事",
        "author": "刘爚",
        "content": "不到兹山二十年，岂知重见旧山川。\n烟深虽不见湖水，且看长空万里天。",
        "dynasty": "宋",
        "collection_info": null
    },
    {
        "uuid": "1fdd9209e5205ddf983feecca2823c5d",
        "title": "仙学堂",
        "author": "刘爚",
        "content": "苍崖閟仙馆，时有读书声。\n余韵出云表，泠泠清风生。\n从之不可得，怅望伤我情。",
        "dynasty": "宋",
        "collection_info": null
    },
    {
        "uuid": "58adf2155fa930429266ebab451a2b4d",
        "title": "句",
        "author": "刘爚",
        "content": "云影犹带湿，日光初漏明。",
        "dynasty": "宋",
        "collection_info": null
    }
]