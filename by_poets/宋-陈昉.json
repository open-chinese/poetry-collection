[
    {
        "title": "宫词",
        "author": "陈昉",
        "content": "桂影婆娑玉殿凉，风传花漏夜声长。\n内人亦有思仙者，月下吹箫引凤皇。",
        "dynasty": "宋",
        "collection_info": null
    },
    {
        "title": "寒食湖上",
        "author": "陈昉",
        "content": "花瘦水肥三月天，画桡双动木兰船。\n人家尽换新榆火，唯有垂杨带旧烟。",
        "dynasty": "宋",
        "collection_info": null
    },
    {
        "title": "落花",
        "author": "陈昉",
        "content": "兰麝香消委废宫，纷纷漠漠夕阳中。\n长门梦断金闺月，南国歌残玉树风。\n流水池塘春色去，绿阴庭院綵云空。\n西园半醉休回首，烟草凄凄雨正红。",
        "dynasty": "宋",
        "collection_info": null
    },
    {
        "title": "全州",
        "author": "陈昉",
        "content": "湘中惟此郡，地接五溪蛮。\n楚水波长碧，尧时竹尚斑。\n昔曾行乐处，今在梦魂间。\n桥是先公建，休言我涕潸。",
        "dynasty": "宋",
        "collection_info": null
    },
    {
        "title": "诗一首",
        "author": "陈昉",
        "content": "二十余年作吏人，后园花木也成林。\n尽是笔头那捻得，枝枝叶叶有寃声。\n刑重惟恐囚人怨，情轻又怕本官嗔。\n不知无事早归去，免得生魂对死魂。",
        "dynasty": "宋",
        "collection_info": null
    }
]