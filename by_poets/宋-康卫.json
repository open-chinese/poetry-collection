[
    {
        "title": "七星岩",
        "author": "康卫",
        "content": "天坠北斗精，人间书景福。\n岩石骈七峰，漠漠太古色。\n磅礴压洪蒙，崒嵂磨苍碧。\n中涵大穴洞，外与风云隔。\n千夫廓有容，万状成叵测。\n谽谺露肝胆，槎牙列矛戟。\n伏如龙虎卧，起若将士立。\n西窍通天关，虚明数千尺。\n豁然一罅入，寂閴燃灯隩。\n幽秘若为藏，暗阏不可极。\n龙床一鸟鷇，宛若蛇蜒迹。\n龙井下太阴，彷佛被元幄。\n岂伊鬼神秘，乃是造化力。\n江寒烈水涯，春盎回阳律。\n炎光流大地，凄凉入人骨。\n四时斡元气，可燕復可息。\n平生谢康乐，不废登山屐。\n蓬莱在人世，昧者恒弗识。\n达人昔来游，题诗满青壁。\n骎骎岁月深，惨惨烟霞积。\n绝唱者何人，清新压元白。\n镌石苟无分，灵怪亦我惜。\n缅思融结初，六丁万斧擘。",
        "dynasty": "宋",
        "collection_info": null
    },
    {
        "title": "再经旧游偶成拙句寄呈知郡殿丞 过端州",
        "author": "康卫",
        "content": "峡外烟云迤逦开，人家门户小楼台。\n青山渌水应相记，二十年前到此来。",
        "dynasty": "宋",
        "collection_info": null
    },
    {
        "title": "再经旧游偶成拙句寄呈知郡殿丞 过康州",
        "author": "康卫",
        "content": "当时曾此牧黎元，屈指光阴二十年。\n别后每思佳景物，再来重睹旧山川。\n因罹兵革成雕弊，忽讶闾阎尽改迁。\n故吏老民皆白首，使君髭须亦皤然。",
        "dynasty": "宋",
        "collection_info": null
    }
]