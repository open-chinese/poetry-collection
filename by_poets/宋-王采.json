[
    {
        "uuid": "3ac1f4bd23a7fbb1f6065ef45f17cc3f",
        "title": "浣溪沙 雪里东风未过江",
        "author": "王采",
        "content": "雪里东风未过江。\n陇头先折一枝芳。\n如今疏影照溪塘。\n北客乍惊无绿叶，东君应笑不红妆。\n玉真爱着淡衣裳。",
        "dynasty": "宋",
        "collection_info": null
    },
    {
        "uuid": "bfa186cd1ed68b964a61689cc7c91df7",
        "title": "渔家傲 日月无根天不老",
        "author": "王采",
        "content": "日月无根天不老。\n浮生总被消磨了。\n陌上红尘常扰扰。\n昏复晓。\n一场大梦谁先觉。\n雒水东流山四绕。\n路傍几个新华表。\n见说在时官职好。\n争信道。\n冷烟寒雨埋荒草。",
        "dynasty": "宋",
        "collection_info": null
    },
    {
        "uuid": "4506dd37a1aad1807b33ffdceb28f2b6",
        "title": "浣溪沙 扇影轻摇一线香",
        "author": "王采",
        "content": "扇影轻摇一线香。\n斜红匀过晚来妆。\n娇多无事做凄凉。\n借问谁教春易老，几时能勾夜何长。\n旧欢新恨总思量。",
        "dynasty": "宋",
        "collection_info": null
    },
    {
        "uuid": "d1d5b79314d3c719ffc93cfab6f40982",
        "title": "浣溪沙 珠箔随檐一桁垂",
        "author": "王采",
        "content": "珠箔随檐一桁垂。\n绣屏遮枕四边移。\n春归人懒日迟迟。\n旧事只将云入梦，新欢重借月为期。\n晚来花动隔墙枝。",
        "dynasty": "宋",
        "collection_info": null
    },
    {
        "uuid": "cfdfa6b790af5605c4ccd9bb309b659a",
        "title": "玉楼春 秋闺思入江南远",
        "author": "王采",
        "content": "秋闺思入江南远。\n帘幕低垂闲不卷。\n玉珂声断晓屏空，好梦惊回还起懒。\n风轻只觉香烟短。\n阴重不知天色晚。\n隔窗人语趁朝归，旋整宿妆匀睡脸。",
        "dynasty": "宋",
        "collection_info": null
    },
    {
        "uuid": "ca7c17cb64292ebba2fe849ef3d8b884",
        "title": "玉楼春 绣屏晓梦鸳鸯侣",
        "author": "王采",
        "content": "绣屏晓梦鸳鸯侣。\n可惜夜来欢聚取。\n几声低语记曾闻，一段新愁看乍觑。\n繁红洗尽胭脂雨。\n春被杨花勾引去。\n多情只有旧时香，衣上经年留得住。",
        "dynasty": "宋",
        "collection_info": null
    },
    {
        "uuid": "09908bddea8e69802dc423d6897ddde2",
        "title": "蝶恋花 燕子来时春未老",
        "author": "王采",
        "content": "燕子来时春未老。\n红蜡团枝，费尽东君巧。\n烟雨弄晴芳意恼。\n雨馀特地残妆好。\n斜倚青楼临远道。\n不管傍人，密共东君笑。\n都见娇多情不少。\n丹青传得倾城貌。",
        "dynasty": "宋",
        "collection_info": null
    },
    {
        "uuid": "62df5df777978885b9633bc1a514852c",
        "title": "蝶恋花 濯锦江头春欲暮",
        "author": "王采",
        "content": "濯锦江头春欲暮。\n枝上繁红，着意留春住。\n只恐东君嫌面素。\n新妆剩把胭脂傅。\n晓梦惊寒初过雨。\n寂寞珠帘，问有馀花否。\n怅望草堂无一语。\n丹青传得凝情处。",
        "dynasty": "宋",
        "collection_info": null
    },
    {
        "uuid": "216914ea69c3e4985b838bd2e7a19f46",
        "title": "蝶恋花 秾艳娇春春婉娩",
        "author": "王采",
        "content": "秾艳娇春春婉娩。\n雨惜风饶，学得宫妆浅。\n爱把绿眉都不展。\n无言脉脉情何限。\n花下当时红粉面。\n准拟新年，都向花前见。\n争奈武陵人易散。\n丹青传得闺中怨。",
        "dynasty": "宋",
        "collection_info": null
    },
    {
        "uuid": "5b82e573764fb90330fab2f821936283",
        "title": "蝶恋花 镂雪成花檀作蕊",
        "author": "王采",
        "content": "镂雪成花檀作蕊。\n爱伴秋千，摇曳东风里。\n翠袖年年寒食泪。\n为伊牵惹愁无际。\n幽艳偏宜春雨细。\n红粉阑干，有个人相似。\n钿合金钗谁与寄。\n丹青传得凄凉意。",
        "dynasty": "宋",
        "collection_info": null
    },
    {
        "uuid": "5daad5cb88bb6b51a225c714aaf50cdb",
        "title": "蝶恋花 晕绿抽芽新叶斗",
        "author": "王采",
        "content": "晕绿抽芽新叶斗。\n掩映娇红，脉脉群芳后。\n京兆画眉樊素口。\n风姿别是闺房秀。\n新篆题诗霜实就。\n换得琼琚，心事偏长久。\n应是春来初觉有。\n丹青传得厌厌瘦。",
        "dynasty": "宋",
        "collection_info": null
    },
    {
        "uuid": "227cc631a2e5f873a2e20fc647330bc2",
        "title": "蝶恋花 花为年年春易改",
        "author": "王采",
        "content": "花为年年春易改。\n待放柔条，系取长春在。\n宫样妆成还可爱。\n鬓边斜作拖枝戴。\n每到无情风雨大。\n检点群芳，却是深丛耐。\n摇曳绿萝金缕带。\n丹青传得妖娆态。",
        "dynasty": "宋",
        "collection_info": null
    }
]