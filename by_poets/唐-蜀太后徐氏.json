[
    {
        "uuid": "46854d8c627498e869fda7c0dc4e1ec7",
        "title": "丈人观",
        "author": "蜀太后徐氏",
        "content": "早与元妃慕至化，同跻灵岳访真仙。\n当时信有壶中景，今日亲来洞裏天。\n仪仗影空寥廓外，金丝声揭翠微巅。\n惟惭未致华胥理，徒卜升平万万年。",
        "dynasty": "唐",
        "collection_info": null
    },
    {
        "uuid": "1d47009d71e9611faf1bde312cb7c6eb",
        "title": "玄都观",
        "author": "蜀太后徐氏",
        "content": "千寻绿嶂夹流溪，登眺因知海岳低。\n瀑布迸舂青石碎，轮茵横翦翠峰齐。\n步黏苔藓龙桥滑，日闭烟罗鸟径迷。\n莫道穹天无路到，此山便是碧云梯。",
        "dynasty": "唐",
        "collection_info": null
    },
    {
        "uuid": "23caa6ba872892b4977551123e58f906",
        "title": "丈人观谒先帝御容",
        "author": "蜀太后徐氏",
        "content": "圣帝归梧野，躬来谒圣颜。\n旋登三径路，似陟九嶷山。\n日照堆岚迥，云横积翠间。\n期修封禅礼，方俟再跻攀。",
        "dynasty": "唐",
        "collection_info": null
    },
    {
        "uuid": "d7988a09fc5158d7f32f81227d5cfbfe",
        "title": "题金华宫",
        "author": "蜀太后徐氏",
        "content": "再到金华顶，玄都访道回。\n云披分景象，黛锁显楼台。\n雨涤前山净，风吹去路开。\n翠屏夹流水，何必羡蓬莱。",
        "dynasty": "唐",
        "collection_info": null
    },
    {
        "uuid": "2d5eef9b67b0ed1b66b5c6f85ea3a0df",
        "title": "丹景山至德寺",
        "author": "蜀太后徐氏",
        "content": "周回云水游丹景，因与真妃眺上方。\n晴日晓升金晃曜，寒泉夜落玉丁当。\n松梢月转琴栖影，柏径风牵麝食香。\n虔煠六铢宜铸祝，惟祈圣祉保遐昌。",
        "dynasty": "唐",
        "collection_info": null
    },
    {
        "uuid": "c2d8e3b4774469fc5c60f9c664b21f15",
        "title": "题彭州阳平化",
        "author": "蜀太后徐氏",
        "content": "寻真游胜境，巡礼到阳平。\n水远波澜碧，山高气象清。\n殿严孙氏貌，碑暗系师名。\n夜月登坛醮，松风森磬声。",
        "dynasty": "唐",
        "collection_info": null
    },
    {
        "uuid": "4a8f0dac3ba2cddf8313b0a5dde04903",
        "title": "三学山夜看圣灯",
        "author": "蜀太后徐氏",
        "content": "虔祷游灵境，元妃夙志同。\n玉香焚静夜，银烛炫辽空。\n泉漱云根月，钟敲桧杪风。\n印金标圣迹，飞石显神功。\n满望天涯极，平临日脚红。\n猿来斋石上，僧集讲筵中。\n顿作超三界，浑疑证六通。\n愿成修偃化，社稷保延洪。",
        "dynasty": "唐",
        "collection_info": null
    },
    {
        "uuid": "7634d8f4b448d0e5b8235d30b8decadb",
        "title": "题天迴驿",
        "author": "蜀太后徐氏",
        "content": "周游灵境散幽情，千里江山暂得行。\n所恨风光看未足，却驱金翠入龟城。",
        "dynasty": "唐",
        "collection_info": null
    }
]