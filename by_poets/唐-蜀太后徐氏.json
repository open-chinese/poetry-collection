[
    {
        "uuid": "415a6bc1b10f193cf5c3c3c20a6b1cb7",
        "title": "丈人观",
        "author": "蜀太后徐氏",
        "content": "早与元妃慕至化，同跻灵岳访真仙。\n当时信有壶中景，今日亲来洞裏天。\n仪仗影空寥廓外，金丝声揭翠微巅。\n惟惭未致华胥理，徒卜升平万万年。",
        "dynasty": "唐",
        "collection_info": null
    },
    {
        "uuid": "be70ea82cdadc84575f69137bc0223cf",
        "title": "玄都观",
        "author": "蜀太后徐氏",
        "content": "千寻绿嶂夹流溪，登眺因知海岳低。\n瀑布迸舂青石碎，轮茵横翦翠峰齐。\n步黏苔藓龙桥滑，日闭烟罗鸟径迷。\n莫道穹天无路到，此山便是碧云梯。",
        "dynasty": "唐",
        "collection_info": null
    },
    {
        "uuid": "dcd1f5576e1b10ce549e5567306af8fd",
        "title": "丈人观谒先帝御容",
        "author": "蜀太后徐氏",
        "content": "圣帝归梧野，躬来谒圣颜。\n旋登三径路，似陟九嶷山。\n日照堆岚迥，云横积翠间。\n期修封禅礼，方俟再跻攀。",
        "dynasty": "唐",
        "collection_info": null
    },
    {
        "uuid": "12ea57e0bb8ca489a59865f32c3c74f8",
        "title": "题金华宫",
        "author": "蜀太后徐氏",
        "content": "再到金华顶，玄都访道回。\n云披分景象，黛锁显楼台。\n雨涤前山净，风吹去路开。\n翠屏夹流水，何必羡蓬莱。",
        "dynasty": "唐",
        "collection_info": null
    },
    {
        "uuid": "57e7b9d1b88885b696d4f4fbc760a745",
        "title": "丹景山至德寺",
        "author": "蜀太后徐氏",
        "content": "周回云水游丹景，因与真妃眺上方。\n晴日晓升金晃曜，寒泉夜落玉丁当。\n松梢月转琴栖影，柏径风牵麝食香。\n虔煠六铢宜铸祝，惟祈圣祉保遐昌。",
        "dynasty": "唐",
        "collection_info": null
    },
    {
        "uuid": "4f2ccc26fb2d3ac3c4f6491525707773",
        "title": "题彭州阳平化",
        "author": "蜀太后徐氏",
        "content": "寻真游胜境，巡礼到阳平。\n水远波澜碧，山高气象清。\n殿严孙氏貌，碑暗系师名。\n夜月登坛醮，松风森磬声。",
        "dynasty": "唐",
        "collection_info": null
    },
    {
        "uuid": "d0792d8177d90e68f97309ea3918afc8",
        "title": "三学山夜看圣灯",
        "author": "蜀太后徐氏",
        "content": "虔祷游灵境，元妃夙志同。\n玉香焚静夜，银烛炫辽空。\n泉漱云根月，钟敲桧杪风。\n印金标圣迹，飞石显神功。\n满望天涯极，平临日脚红。\n猿来斋石上，僧集讲筵中。\n顿作超三界，浑疑证六通。\n愿成修偃化，社稷保延洪。",
        "dynasty": "唐",
        "collection_info": null
    },
    {
        "uuid": "a1dce13ceaf5448a3af8ad1851b7900f",
        "title": "题天迴驿",
        "author": "蜀太后徐氏",
        "content": "周游灵境散幽情，千里江山暂得行。\n所恨风光看未足，却驱金翠入龟城。",
        "dynasty": "唐",
        "collection_info": null
    }
]