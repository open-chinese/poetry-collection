[
    {
        "uuid": "f013c51a53b0e49fe410c9cabe400eba",
        "title": "花心动 仙苑春浓",
        "author": "阮逸女",
        "content": "仙苑春浓，小桃开，枝枝已堪攀折。\n乍雨乍晴，轻暖轻寒，渐近赏花时节。\n柳摇台榭东风软，帘栊静、幽禽调舌。\n断魂远、闲寻翠径，顿成愁结。\n此恨无人共说。\n还立尽黄昏，寸心空切。\n强整绣衾，独掩朱扉，簟枕为谁铺设。\n夜长更漏传声远，纱窗映、银缸明灭。\n梦回处，梅梢半笼淡月。",
        "dynasty": "宋",
        "collection_info": null
    }
]