[
    {
        "uuid": "c9294ce0d38d827ac0d7dcde50b7df85",
        "title": "高宗皇帝挽词  其一",
        "author": "李巘",
        "content": "建炎恢圣统，太上极尊名。\n夏祀参天永，尧勋冠古荣。\n艰难成帝业，付託本皇明。\n俯阅人间世，飈游跨九清。",
        "dynasty": "宋",
        "collection_info": null
    },
    {
        "uuid": "1e94edd1c61ac6c822331cc72752a7b0",
        "title": "高宗皇帝挽词  其二",
        "author": "李巘",
        "content": "寿历开金筴，皇欢奉玉颜。\n难谌天道远，忽怆帝乡还。\n敷德戎夷外，安民礼乐间。\n功崇超大禹，神穴枕稽山。",
        "dynasty": "宋",
        "collection_info": null
    },
    {
        "uuid": "69db7ad1513b060a1d026cc350985012",
        "title": "高宗皇帝挽词  其三",
        "author": "李巘",
        "content": "赫奕中兴事，洪图久系隆。\n垂裳三纪后，脱屣再星终。\n灵驭龙腾座，仙晨鹤翥空。\n熏琴无尽意，遏密卷悲风。",
        "dynasty": "宋",
        "collection_info": null
    },
    {
        "uuid": "8323d18b322aa52b8e0399149d98aca7",
        "title": "高宗皇帝挽词  其四",
        "author": "李巘",
        "content": "汉帝伤心地，羹墙梦正劳。\n珠藏超赤水，鼎在泣乌号。\n神藻光仍焕，仁风远更翱。\n百皇谁比德，商庙独推高。",
        "dynasty": "宋",
        "collection_info": null
    },
    {
        "uuid": "d318b787376038a2778ae8121d29d9d8",
        "title": "高宗皇帝挽词  其五",
        "author": "李巘",
        "content": "映日龙輴动，喧天凤吹休。\n桥仙融路碧，梧野结云愁。\n万叶休符衍，三年孝制修。\n臣民瞻祖载，恸哭拜江流。",
        "dynasty": "宋",
        "collection_info": null
    }
]