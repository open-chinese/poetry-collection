[
    {
        "uuid": "404b951fa107a3cc4bd2f88f5820659c",
        "title": "偈八首  其一",
        "author": "释明辩",
        "content": "猛虎口边拾得，毒虵头上安排。\n更不钉摏摇橹，回头别有生涯。\n婆子被我勘破了，大悲院裏有村斋。",
        "dynasty": "宋",
        "collection_info": null
    },
    {
        "uuid": "c49a6ff5c81948ea2e507cf567e90aa6",
        "title": "偈八首  其二",
        "author": "释明辩",
        "content": "诤五眼，涌金春色晚。\n得五力，吹落碧桃华。\n唯证乃知难可测。",
        "dynasty": "宋",
        "collection_info": null
    },
    {
        "uuid": "0d2a3302711f8737c32543ad26315bf2",
        "title": "偈八首  其三",
        "author": "释明辩",
        "content": "十五日已前不得去，少林双履无藏处。\n十五日已后不得住，桂子天香和雨露。",
        "dynasty": "宋",
        "collection_info": null
    },
    {
        "uuid": "d5380fa8c582b2b4f14ebacb8bfce2d3",
        "title": "偈八首  其四",
        "author": "释明辩",
        "content": "黄龙头角从来异，不与今时岁月争。\n復妙回途何处去，月明终夜照虚堂。",
        "dynasty": "宋",
        "collection_info": null
    },
    {
        "uuid": "1159d96eb89f77be167fb2d3400792e3",
        "title": "偈八首  其五",
        "author": "释明辩",
        "content": "我疑千年苍玉精，化为一片秋水骨。\n海神欲护护不得，一旦鰲头忽擎出。",
        "dynasty": "宋",
        "collection_info": null
    },
    {
        "uuid": "79aa600c1a24a8883cc313e9b8fdbb3b",
        "title": "偈八首  其六",
        "author": "释明辩",
        "content": "吹尽风流大石调，唱出富贵黄钟宫。\n舞腰催拍月当晓，更进蒲萄酒一钟。",
        "dynasty": "宋",
        "collection_info": null
    },
    {
        "uuid": "ee9210c43293d12d174b900195e77456",
        "title": "偈八首  其七",
        "author": "释明辩",
        "content": "狗子佛性有，毗卢爱饮弥勒酒。\n狗子佛性无，文殊醉倒普贤扶。\n扶到家中全酩酊，胡言汉语骂妻孥。",
        "dynasty": "宋",
        "collection_info": null
    },
    {
        "uuid": "e5f60815ad5c1fa035f9c5bdf3ed12c2",
        "title": "偈八首  其八",
        "author": "释明辩",
        "content": "龙门和尚，阐提潦倒。\n不信佛法，灭除禅道。\n拶破毗卢向上关，猫儿洗面自道好。",
        "dynasty": "宋",
        "collection_info": null
    },
    {
        "uuid": "0b3a3bebaffc5d53640941d876b076a2",
        "title": "颂古十六首  其一",
        "author": "释明辩",
        "content": "黄金凿，白玉椎。\n开开混沌窍，透出玄元机。",
        "dynasty": "宋",
        "collection_info": null
    },
    {
        "uuid": "660eb2921ff190f137fc9a00b15e3e26",
        "title": "颂古十六首  其二",
        "author": "释明辩",
        "content": "社舞村歌笑杀人，骑牛挑鸭走成群。\n三杯酒罢归家去，留得猪头碍塞人。",
        "dynasty": "宋",
        "collection_info": null
    },
    {
        "uuid": "87e0e603b07873dcbeca4363c66224bf",
        "title": "颂古十六首  其三",
        "author": "释明辩",
        "content": "要得他家活计强，竿头须解倒拈枪。\n这边打鼓那边拍，引得瞿昙笑一场。",
        "dynasty": "宋",
        "collection_info": null
    },
    {
        "uuid": "58da2ae13c680841acc1e95ef82adc00",
        "title": "颂古十六首  其四",
        "author": "释明辩",
        "content": "张果老踏破葫芦，吕洞宾失却宝剑。\n两箇撒手相逢，囊箧更无一綫。\n何仙姑铁笛横吹，解道长江静如练。",
        "dynasty": "宋",
        "collection_info": null
    },
    {
        "uuid": "10c6adb51e059bc7892868024c148a70",
        "title": "颂古十六首  其五",
        "author": "释明辩",
        "content": "弓强难结鸳鸯纽，御道那栽栗棘蓬。\n堪笑香严饶舌老，今年犹胜去年穷。",
        "dynasty": "宋",
        "collection_info": null
    },
    {
        "uuid": "c2cdf1dd69c34b0f85af1e71208d2e4f",
        "title": "颂古十六首  其六",
        "author": "释明辩",
        "content": "不向东山久，蔷薇几度华。\n白云他自散，明月落谁家。",
        "dynasty": "宋",
        "collection_info": null
    },
    {
        "uuid": "821c5935429764f557589a6e667ba4a9",
        "title": "颂古十六首  其七",
        "author": "释明辩",
        "content": "行主无人能赛，姐姐更是好手。\n腾身百尺竿头，打箇背翻筋斗。",
        "dynasty": "宋",
        "collection_info": null
    },
    {
        "uuid": "09d79adb6fd8c861b898ff5c04b47bc7",
        "title": "颂古十六首  其八",
        "author": "释明辩",
        "content": "老鼠齩生铁，十分滋味别。\n猫儿左右看，嚥唾也不彻。",
        "dynasty": "宋",
        "collection_info": null
    },
    {
        "uuid": "e0e57caf1eca7fa41d62b9e559b5f9c9",
        "title": "颂古十六首  其九",
        "author": "释明辩",
        "content": "百宝光攒无儿顶，是大神咒最灵奇。\n揭谛波罗僧揭谛，石人半夜失乌鸡。",
        "dynasty": "宋",
        "collection_info": null
    },
    {
        "uuid": "a490d8bc36aa5792fc25d56c96b6ebc3",
        "title": "颂古十六首  其一○",
        "author": "释明辩",
        "content": "画得真如活，华间试展开。\n黄莺偷眼觑，不敢下枝来。",
        "dynasty": "宋",
        "collection_info": null
    },
    {
        "uuid": "f72e789ead38a8d5ed45585b706dc5c1",
        "title": "颂古十六首  其一一",
        "author": "释明辩",
        "content": "我手何似佛手，黄龙鼻下无口。\n当时所见颟顸，至今百拙千丑。",
        "dynasty": "宋",
        "collection_info": null
    },
    {
        "uuid": "200190b59f7903f6ea76b7d4abdbbeeb",
        "title": "颂古十六首  其一二",
        "author": "释明辩",
        "content": "我脚何似驴脚，文殊亲见无着。\n好箇玻璃盏子，不要当面讳却。",
        "dynasty": "宋",
        "collection_info": null
    },
    {
        "uuid": "6bf33f42d30aa4c8fe8a79c3d6433735",
        "title": "颂古十六首  其一三",
        "author": "释明辩",
        "content": "人人有箇生缘，从来罪大弥天。\n不是牵犁拽把，便须鼎镬油煎。",
        "dynasty": "宋",
        "collection_info": null
    },
    {
        "uuid": "c9517c6d7477abace131e7f37a9f38fa",
        "title": "颂古十六首  其一四",
        "author": "释明辩",
        "content": "春水满幽涧，江风吹断云。\n年年那时节，忆着别离人。",
        "dynasty": "宋",
        "collection_info": null
    },
    {
        "uuid": "02df84fc9f184767d968c793040334c3",
        "title": "颂古十六首  其一五",
        "author": "释明辩",
        "content": "住山身已老，世事任乖张。\n年来无侍者，客到自烧香。",
        "dynasty": "宋",
        "collection_info": null
    },
    {
        "uuid": "acb06083b1553a446f4a8ee1607e7932",
        "title": "颂古十六首  其一六",
        "author": "释明辩",
        "content": "两女合为一媳妇，古寺基前幢子竖。\n彷佛上有陀罗尼，多少行人尽惊怖。",
        "dynasty": "宋",
        "collection_info": null
    },
    {
        "uuid": "d1c6b79b90069c63b0e79c62af231814",
        "title": "送街坊",
        "author": "释明辩",
        "content": "贞女不着娘家服，丈夫岂假分时财。\n十杯五盏从何有，空奋双拳趁得来。",
        "dynasty": "宋",
        "collection_info": null
    },
    {
        "uuid": "80d7630403b9e34532aa3d1a48fe96fd",
        "title": "送及禅人",
        "author": "释明辩",
        "content": "马面夜叉纔稽首，牛头狱卒便擎拳。\n洞宾唱箇陶甄理，脱殻乌龟飞上天。",
        "dynasty": "宋",
        "collection_info": null
    },
    {
        "uuid": "df5fed0ac5a79b2f85223db3e1c04780",
        "title": "自赞三首  其一",
        "author": "释明辩",
        "content": "土豹长老，悟处敲誵。\n滑头胜似莼菜，软顽何啻黐胶。\n曾被三脚驴子，踏得鼻孔成四。",
        "dynasty": "宋",
        "collection_info": null
    },
    {
        "uuid": "5e18a67ab9bdac92377952a3396ff668",
        "title": "自赞三首  其二",
        "author": "释明辩",
        "content": "瞎老婆半夜吹火，张聋子日午闻歌。\n画得这般毫相，出生入死降魔。\n有时鼓起龙门浪，娑竭龙王不奈何。",
        "dynasty": "宋",
        "collection_info": null
    },
    {
        "uuid": "3f47b8067b4f262e1eec1dd617911e40",
        "title": "自赞三首  其三",
        "author": "释明辩",
        "content": "潦倒住持，不言规矩。\n聚三百僧，说无义语。\n平生要讨便宜，落水也求干处。",
        "dynasty": "宋",
        "collection_info": null
    },
    {
        "uuid": "f9cf1de2f9970ff53f9fb9a4e26b373c",
        "title": "达磨赞",
        "author": "释明辩",
        "content": "昇元阁前懡㦬，洛阳峰畔乖张。\n皮髓传成放霸，双履无处埋藏。\n不是一番寒彻骨，争得梅花扑鼻香。",
        "dynasty": "宋",
        "collection_info": null
    },
    {
        "uuid": "5ed3c056bda54ec4dadb7263cfee8996",
        "title": "颂古三十二首  其一",
        "author": "释明辩",
        "content": "掀翻地轴干坤窄，拨转天轮宇宙宽。\n须向强中呈好手，虚空打碎劫初看。",
        "dynasty": "宋",
        "collection_info": null
    },
    {
        "uuid": "338fd9126307eebb9c3fe305753fc56c",
        "title": "颂古三十二首  其二",
        "author": "释明辩",
        "content": "垂鈎不似迷津客，张网诚非待兔人。\n半夜乌鸡何处去，天明吞却玉麒麟。",
        "dynasty": "宋",
        "collection_info": null
    },
    {
        "uuid": "0b7f25f34471bc8f64ee2c586932f3c6",
        "title": "颂古三十二首  其三",
        "author": "释明辩",
        "content": "古皇前化超群檄，无字印文明划划。\n今时衲子若当阳，往往半千成五百。",
        "dynasty": "宋",
        "collection_info": null
    },
    {
        "uuid": "2d2492a8f6121e8490d1fddef5ff056f",
        "title": "颂古三十二首  其四",
        "author": "释明辩",
        "content": "猎涉荣枯未是奇，到头谁是出家儿。\n故乡漠漠在消息，时有孤云岭外归。",
        "dynasty": "宋",
        "collection_info": null
    },
    {
        "uuid": "1012b06ca1f138d5082a18b84fe10a3c",
        "title": "颂古三十二首  其五",
        "author": "释明辩",
        "content": "天高云静月弯弯，雨过秋空眼界宽。\n百亿文殊真妙体，分明只在一毫端。",
        "dynasty": "宋",
        "collection_info": null
    },
    {
        "uuid": "9fe17b102b2999770600d96decbc1b4f",
        "title": "颂古三十二首  其六",
        "author": "释明辩",
        "content": "鹙子已圆无漏种，换却身形总不知。\n通途一贯非他物，午夜胡僧步雪归。",
        "dynasty": "宋",
        "collection_info": null
    },
    {
        "uuid": "833e05024dea1442781eb032fa8e7ad6",
        "title": "颂古三十二首  其七",
        "author": "释明辩",
        "content": "灵山会上旧家风，脱略从兹势莫穷。\n金斗峰前重漏泄，莫将附子当天雄。",
        "dynasty": "宋",
        "collection_info": null
    },
    {
        "uuid": "a78fa42d55e52f391ab4acf3989edc5e",
        "title": "颂古三十二首  其八",
        "author": "释明辩",
        "content": "冤憎会苦，爱别离苦。\n钝置瞿昙，一场莽卤。",
        "dynasty": "宋",
        "collection_info": null
    },
    {
        "uuid": "acef4b16d3ca4e72e2713c4b95c3a515",
        "title": "颂古三十二首  其九",
        "author": "释明辩",
        "content": "当堂古路白云漫，碧眼黄头尚未谙。\n无孔笛儿毡拍板，轻轻吹破御街寒。",
        "dynasty": "宋",
        "collection_info": null
    },
    {
        "uuid": "5c3c4cfc1cb7ed8367b6d23d6bdba7c9",
        "title": "颂古三十二首  其一○",
        "author": "释明辩",
        "content": "马祖非心非佛，直下更无窼窟。\n今年树上胡桃，胜似去年柑橘。",
        "dynasty": "宋",
        "collection_info": null
    },
    {
        "uuid": "7c39098d944d540dcff9403da15691cc",
        "title": "颂古三十二首  其一一",
        "author": "释明辩",
        "content": "金刚南际老番王，反着襕衫入大唐。\n牛首旃檀都卖了，唯垂鼻孔不囊藏。",
        "dynasty": "宋",
        "collection_info": null
    },
    {
        "uuid": "5c5525553b9d3cac4c15a5b70618703a",
        "title": "颂古三十二首  其一二",
        "author": "释明辩",
        "content": "盘走珠兮珠走盘，当机脱略好生观。\n世人知贵不知价，信手拈来也不难。",
        "dynasty": "宋",
        "collection_info": null
    },
    {
        "uuid": "9677b1f76649da9251123eab3a912c27",
        "title": "颂古三十二首  其一三",
        "author": "释明辩",
        "content": "萝卜头禅聒噪人，霜刀累切了无痕。\n自古不通人咬嚼，只容衲子鹘崙吞。",
        "dynasty": "宋",
        "collection_info": null
    },
    {
        "uuid": "added81d253673932987a13922ec0c94",
        "title": "颂古三十二首  其一四",
        "author": "释明辩",
        "content": "玉洞玄关道路长，蟠桃岂是等闲芳。\n遮藏不许人间见，只恐春风漏泄香。",
        "dynasty": "宋",
        "collection_info": null
    },
    {
        "uuid": "27f4a83533041218cd2b0cde683b0cd8",
        "title": "颂古三十二首  其一五",
        "author": "释明辩",
        "content": "兜罗绵样硬赘头，河北风流老赵州。\n咸处着盐淡添水，轩头一笑更无休。",
        "dynasty": "宋",
        "collection_info": null
    },
    {
        "uuid": "2550ee0f82a141febaf0911a7aedfb33",
        "title": "颂古三十二首  其一六",
        "author": "释明辩",
        "content": "左转右转，金刚宝剑。\n全藏半藏，由基发箭。\n红心心裏中红心，惊得须弥头倒旋。",
        "dynasty": "宋",
        "collection_info": null
    },
    {
        "uuid": "a27445ab7fc684bf2462e9a539224b4f",
        "title": "颂古三十二首  其一七",
        "author": "释明辩",
        "content": "大寂宗风示后昆，金刚宝剑利当门。\n瞎驴灭却正法眼，那箇男儿解出群。",
        "dynasty": "宋",
        "collection_info": null
    },
    {
        "uuid": "e2f2642b8f1c431d938129774446126b",
        "title": "颂古三十二首  其一八",
        "author": "释明辩",
        "content": "脱略情尘老睦州，虎头虎尾一时收。\n芳草渡头韩干马，绿杨堤畔戴嵩牛。",
        "dynasty": "宋",
        "collection_info": null
    },
    {
        "uuid": "c30ceb73be2dea33f6268acb88bd98cd",
        "title": "颂古三十二首  其一九",
        "author": "释明辩",
        "content": "体量非功不堕今，星移斗换岂同轮。\n多年历日虽无用，犯着应须总灭门。",
        "dynasty": "宋",
        "collection_info": null
    },
    {
        "uuid": "f7dbdf3d9df3fd924b956063bdb3169f",
        "title": "颂古三十二首  其二○",
        "author": "释明辩",
        "content": "高高孤顶雪蒙蒙，劫外行藏路不通。\n半夜岭梅消息转，不关春色暗香浓。",
        "dynasty": "宋",
        "collection_info": null
    },
    {
        "uuid": "f20677ad386135709fd730ef18f85f64",
        "title": "颂古三十二首  其二一",
        "author": "释明辩",
        "content": "玉鞭纔举干坤静，皇道私无显至尊。\n贵极銮轝纔指斥，将军正令不容存。",
        "dynasty": "宋",
        "collection_info": null
    },
    {
        "uuid": "a2dc1715e838eae780bcc761b2f25106",
        "title": "颂古三十二首  其二二",
        "author": "释明辩",
        "content": "转位投机觅更难，回途復妙岂相关。\n新丰洞口翻波浪，一扫须教彻底干。",
        "dynasty": "宋",
        "collection_info": null
    },
    {
        "uuid": "febd825feb3f16cec28780409a67cb72",
        "title": "颂古三十二首  其二四",
        "author": "释明辩",
        "content": "六朝翻译传来妙，到头未悟当时窍。\n须信枝头老凤凰，春来翻作黄莺叫。",
        "dynasty": "宋",
        "collection_info": null
    },
    {
        "uuid": "330f6c99e7907583fd77f22b55e1772d",
        "title": "颂古三十二首  其二五",
        "author": "释明辩",
        "content": "万丈寒潭彻底清，霜天午夜欲生冰。\n钓鱼要掷金鳞饵，拨转芦蓬向月明。",
        "dynasty": "宋",
        "collection_info": null
    },
    {
        "uuid": "cade5400b230207ae919bd6ff88b0806",
        "title": "颂古三十二首  其二六",
        "author": "释明辩",
        "content": "养得男儿要赌钱，浑身无有寸丝缠。\n是非窟裏和身入，生灭门中满口宣。",
        "dynasty": "宋",
        "collection_info": null
    },
    {
        "uuid": "0dd5ae17ceccd033790727af607465df",
        "title": "颂古三十二首  其二七",
        "author": "释明辩",
        "content": "高安滩头百杂碎，象骨峰前眼搭痴。\n敢道鼓山无鼻孔，藂林千古笑嘻嘻。",
        "dynasty": "宋",
        "collection_info": null
    },
    {
        "uuid": "e98316e441c5bb8e83e393153cd2e556",
        "title": "颂古三十二首  其二八",
        "author": "释明辩",
        "content": "微酸梅子始生仁，莺老花残迹已陈。\n一夜南风移斗柄，明朝烟柳不关春。",
        "dynasty": "宋",
        "collection_info": null
    },
    {
        "uuid": "a2132a85d7d9f441e594924445bebd57",
        "title": "颂古三十二首  其二九",
        "author": "释明辩",
        "content": "老将高提白玉鞭，双驹一策去翩翩。\n古今得失论量底，空看西山暮雨前。",
        "dynasty": "宋",
        "collection_info": null
    },
    {
        "uuid": "aa1d7880b6d41fc6490cdddd5bf17845",
        "title": "颂古三十二首  其三○",
        "author": "释明辩",
        "content": "曲蟺踏着相头摮，哑子得梦自家笑。\n笑到天明说向谁，乌鸦解作麒麟叫。",
        "dynasty": "宋",
        "collection_info": null
    },
    {
        "uuid": "f5401255523df8ff43da4e1a6797074c",
        "title": "颂古三十二首  其三一",
        "author": "释明辩",
        "content": "试问人间有底忙，好将春事报春光。\n直饶日日花前醉，一季都来九十场。",
        "dynasty": "宋",
        "collection_info": null
    },
    {
        "uuid": "6998339eb7385429ec4b5ca79f670651",
        "title": "颂古三十二首  其三二",
        "author": "释明辩",
        "content": "栗蓬吞得有何难，更教吐出又心酸。\n吞吐得来休嚼碎，南辰光射北辰寒。",
        "dynasty": "宋",
        "collection_info": null
    }
]