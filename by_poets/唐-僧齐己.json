[
    {
        "uuid": "fbdb22e0be26d5b4628366bae7411721",
        "title": "鼓吹曲辞 巫山高",
        "author": "僧齐己",
        "content": "巫山高，巫女妖。\n雨为暮兮云为朝，楚王顦顇魂欲销。\n秋猨嗥嗥日将夕，红霞紫烟凝老壁。\n千岩万壑花皆坼，但恐芳菲无正色。\n不知今古行人行，几人经此无秋情。\n云深庙远不可觅，十二峰头插天碧。",
        "dynasty": "唐",
        "collection_info": null
    },
    {
        "uuid": "381dac3d1d012f5454530156e263f7e7",
        "title": "相和歌辞 猛虎行",
        "author": "僧齐己",
        "content": "磨尔牙，错尔爪，狐莫威，兔莫狡，饮来吞噬取肠饱。\n横行不怕日月明，皇天产尔为生狞。",
        "dynasty": "唐",
        "collection_info": null
    },
    {
        "uuid": "cf0bf8f948895f5428c9a6afb62d9231",
        "title": "相和歌辞 君子行",
        "author": "僧齐己",
        "content": "圣人不生，麟龙何瑞？梧桐不高，凤皇何止？吾闻古之有君子，行藏以时，进退求己。\n荣必为天下荣，耻必为天下耻。",
        "dynasty": "唐",
        "collection_info": null
    },
    {
        "uuid": "70ae72bba76131523c07dc3298c0e1b9",
        "title": "相和歌辞  苦寒行",
        "author": "僧齐己",
        "content": "冰峰撑空寒矗矗，雪凝水冻埋海陆。\n杀物之性，伤人之慾。\n既不能断绝蒺藜荆棘之根株，又不能展凤皇麒麟之拳跼。\n如此则何如为和煦，为膏雨。\n自然天下之荣枯，融融于万户。",
        "dynasty": "唐",
        "collection_info": null
    },
    {
        "uuid": "9727fe7d47544a9b14573788926a4d3f",
        "title": "相和歌辞 善哉行",
        "author": "僧齐己",
        "content": "大鹏刷翮谢溟渤，青云万层高突出。\n下视秋涛空渺瀰，旧处鱼龙皆细物。\n人生在世何容易，眼浊心昏信生死。\n愿除嗜慾待身轻，携手同寻列仙事。",
        "dynasty": "唐",
        "collection_info": null
    },
    {
        "uuid": "e7e961543945f00f9d37c583f881486b",
        "title": "相和歌辞 野田黄雀行",
        "author": "僧齐己",
        "content": "双双野田雀，上下同饮啄。\n暖去栖蓬蒿，寒归傍篱落。\n殷勤避罗网，乍可遇鵰鹗。\n鵰鹗虽不仁，分明在寥廓。",
        "dynasty": "唐",
        "collection_info": null
    },
    {
        "uuid": "e2c06ca1d5044a8c6e0466eda87a6663",
        "title": "相和歌辞 采莲曲",
        "author": "僧齐己",
        "content": "越江女，越江莲。\n齐菡萏，双婵娟。\n嬉游向何处？采摘且同船。\n浩唱发容与，清波生漪涟。\n时逢岛屿泊，几共鸳鸯眠。\n襟袖既盈溢，馨香亦相传。\n薄暮归去来，苎罗生碧烟。",
        "dynasty": "唐",
        "collection_info": null
    },
    {
        "uuid": "cec2b95be7ebd620456b0e767fecaffc",
        "title": "杂曲歌辞 升天行",
        "author": "僧齐己",
        "content": "身不沈，骨不重，驱青鸾，驾白凤。\n幢盖飘飘入冷空，天风瑟瑟星河动。\n瑶阙参差阿母家，楼台戏闭凝彤霞。\n五三仙子乘龙车，堂前碾烂蟠桃花。\n回头却顾蓬山顶，一点浓岚在深井。",
        "dynasty": "唐",
        "collection_info": null
    },
    {
        "uuid": "bed7a29112e74aeb053e84ba1124519f",
        "title": "杂曲歌辞 苦热行",
        "author": "僧齐己",
        "content": "离宫划开赤帝怒，喝起六龙奔日驭。\n下土熬熬若煎煮，苍生惶惶无处处。\n火云峥嵘焚泬寥，东皐老农肠欲焦。\n何当一雨苏我苗？为君击坏歌帝尧。",
        "dynasty": "唐",
        "collection_info": null
    },
    {
        "uuid": "e67083b4fefdf35572df8868c9540ec8",
        "title": "杂曲歌辞 轻薄行",
        "author": "僧齐己",
        "content": "玉鞭金镫骅骝蹏，横眉吐气如虹霓。\n五陵春暖芳草齐，笙歌到处花成泥。\n日沈月上且鬬鸡，醉来莫问天高低。\n伯阳道德何涕唾，仲尼礼乐徒卑栖。",
        "dynasty": "唐",
        "collection_info": null
    },
    {
        "uuid": "d06491352ae9bdd91f74be994dc31d1c",
        "title": "杂曲歌辞 行路难二首 一",
        "author": "僧齐己",
        "content": "行路难，君好看。\n惊波不在黤黮间，小人心裏藏奔湍。\n七盘九折寒崷崪，翻车倒盖犹堪出。\n未似是非唇舌危，闇中潜毁平人骨。\n君不见楚灵均，千古沈冤湘水滨。\n又不见李太白，一朝却作江南客。",
        "dynasty": "唐",
        "collection_info": null
    },
    {
        "uuid": "78e30f1fbe92f17b5493150f4fef4a2a",
        "title": "杂曲歌辞 行路难二首 二",
        "author": "僧齐己",
        "content": "下浸与高盘，不为行路难。\n是非真险恶，翻覆作峰峦。\n漆媿同时黑，朱惭巧处丹。\n令人畏相识，欲画白云看。",
        "dynasty": "唐",
        "collection_info": null
    },
    {
        "uuid": "397e834906ee5e5281709263c5fbbe2d",
        "title": "杂曲歌辞 杨柳枝 一",
        "author": "僧齐己",
        "content": "凤楼高映绿阴阴，凝碧多含雨露深。\n莫谓一枝柔软力，几曾牵破别离心。",
        "dynasty": "唐",
        "collection_info": null
    },
    {
        "uuid": "6274b62bc3aa720a24208a103ca8ca4a",
        "title": "杂曲歌辞 杨柳枝 二",
        "author": "僧齐己",
        "content": "馆娃宫畔响廊前，依託吴王养翠烟。\n劒去国亡台榭毁，却随红树噪秋蝉。",
        "dynasty": "唐",
        "collection_info": null
    },
    {
        "uuid": "8691a30e32b5b25fa6e308104a77c4b8",
        "title": "杂曲歌辞 杨柳枝 三",
        "author": "僧齐己",
        "content": "秾低似中陶潜酒，软极如伤宋玉风。\n多谢将军遶营种，翠中闲卓战旗红。",
        "dynasty": "唐",
        "collection_info": null
    },
    {
        "uuid": "cea241d579168ae8d25513047f438cc3",
        "title": "杂曲歌辞 杨柳枝 四",
        "author": "僧齐己",
        "content": "高僧爱惜遮江寺，游子伤残露野桥。\n争似着行垂上苑，碧桃红杏对摇摇。",
        "dynasty": "唐",
        "collection_info": null
    }
]