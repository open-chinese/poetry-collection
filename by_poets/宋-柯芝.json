[
    {
        "uuid": "d9fbd28a16b374247b876bd479d9b2d0",
        "title": "余髪",
        "author": "柯芝",
        "content": "余髪萧萧白垂领，十年守拙门庭冷。\n来频沙鸟颇相识，起晚邻鷄已三请。\n形骸拄树岂復好，心绪如蓬不能整。\n平生几緉空馺𩣯，老去一杯先酩酊。\n俗言祇虞方凿迕，人事但惬幽居屏。\n赋形不必尽刍狗，处坎何堪共蛙黾。\n若为苴履曾足芥，幸不柳衫真欲瘿。\n一声樵响何处来，独立看云发深省。",
        "dynasty": "宋",
        "collection_info": null
    },
    {
        "uuid": "b92c001580021fff7c7f85a9be0f3696",
        "title": "耳耳",
        "author": "柯芝",
        "content": "耳耳非佳语，陆陆难为颜。\n我生胡不淑，多戚长鲜欢。\n摇落復已绿，春风满江干。\n最灵起予兴，欲言骨肉酸。\n园桑摧为薪，桃李亦半残。\n翘荛企晴燠，九室十更寒。\n飞钱如美色，乃入贵者阑。\n丘闾有谷卖，穷櫩朝无饘。\n不售信蹙隠，徒手良抱叹。\n宛转愒余息，沟壑分寸间。\n吾辈正不免，遑暇恤彼{疒众}。",
        "dynasty": "宋",
        "collection_info": null
    },
    {
        "uuid": "5f6dd062b035471717819e3db68bb4fe",
        "title": "横江",
        "author": "柯芝",
        "content": "横江一片碧，携鹤上渔船。\n收纶不成下，却抱钓竿眠。",
        "dynasty": "宋",
        "collection_info": null
    }
]