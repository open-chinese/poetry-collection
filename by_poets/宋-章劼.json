[
    {
        "uuid": "58814d95b2b9cecdf0f5da0968161a73",
        "title": "咏马当山宁江庙",
        "author": "章劼",
        "content": "惊涛汹涌江势恶，一山屹立真瓌奇。\n正如匹马勇赴敌，万夫辟易莫敢支。\n氤氲山腋云气聚，焜耀庙貌神灵栖。\n风帆浪舶香火盛，旱魃雨厉牛羊刲。\n三元水府各雄据，此实上元开府处。\n阴兵擐甲扬灵旗，绍兴勤王宽北顾。\n涂金大扁于湖书，八法森森鬼神护。\n通犀宝带酾龙珠，罗献渠渠严掌故。\n我曹一拜王之庭，坎坎击鼓牲酒陈。\n萧骚古木云四合，路左怪石蹲麒麟。\n人心倾止形势壮，区区马迹何庸神。\n秋风愿借一帆便，笠潭正好羹鲈莼。",
        "dynasty": "宋",
        "collection_info": null
    }
]