[
    {
        "uuid": "ae47746f6f412c2b13a005a83aa41ec3",
        "title": "宋武帝庙",
        "author": "杨雯",
        "content": "溪声答松风，巨石出老拳。\n古树不知名，岌岌蛟龙缠。\n夕阴互出没，秋华带芳鲜。\n葱葱帝王气，栋宇垂千年。\n虎贲秉霜戟，惨淡生云烟。\n宫人翠龙驾，手持玉连蜷。\n昌明坐恍惚，精神雷在天。\n大呼司雍间，旬月无秦燕。\n昔为万夫特，今受众目怜。\n石马亦埋没，岁时草芊芊。\n小臣异代士，见之泪迸泉。\n齐人思爽鸠，蜀人哀杜鹃。\n江东旧正朔，礼奉敢不虔。\n但愿君王心，不忘载荻船。\n下山又再拜，白日当空悬。",
        "dynasty": "宋",
        "collection_info": null
    },
    {
        "uuid": "374706a56e7859732cd4c68f08886528",
        "title": "迢迢空同山",
        "author": "杨雯",
        "content": "迢迢空同山，乃在西极巅。\n玉泉荫灵芝，上有千岁仙。\n安得凌风翼，相从白云间。\n神仙本冥漠，天运乃推迁。\n不如酌我酒，或得成自然。\n田父要我语，饮者亦非贤。\n愿君长独醒，加餐足高年。",
        "dynasty": "宋",
        "collection_info": null
    },
    {
        "uuid": "c8a2cd9f9c8869a67dc17637c41b7748",
        "title": "北客",
        "author": "杨雯",
        "content": "北客相催发，一日举千帆。\n遥怜庾开府，岁晚望江南。",
        "dynasty": "宋",
        "collection_info": null
    },
    {
        "uuid": "5f591a39b54b8238fc2b1c664b2b6ccc",
        "title": "宿峡市",
        "author": "杨雯",
        "content": "人烟正摇落，楼笛颇清圆。\n老树依山驿，东风上峡船。\n江湖万里外，灯火十年前。\n世路能令老，吾生且醉眠。",
        "dynasty": "宋",
        "collection_info": null
    },
    {
        "uuid": "443c671a990df5d7b25c79c1ae9668ed",
        "title": "早春",
        "author": "杨雯",
        "content": "不知何处碧云乡，冉冉平生可断肠。\n怪底干坤惟梦短，老来岁月更心长。\n城头急鼓千家怨，江上残梅一水香。\n自作醉侯开醉国，笑人奔走为谁忙。",
        "dynasty": "宋",
        "collection_info": null
    },
    {
        "uuid": "b492ee4f90065cf8ba79871fa5c4d94e",
        "title": "游观山",
        "author": "杨雯",
        "content": "古寺隠山腹，苍苔行地衣。\n岑寂少人迹，路纔一线微。\n问谁促公行，一句山谷诗。\n閒来就汤沐，聊叩幽人扉。\n相投一杯水，气味如曹溪。\n兴尽即云返，重到还无期。",
        "dynasty": "宋",
        "collection_info": null
    },
    {
        "uuid": "b1990d75b02658bfec8615f8a8fc46b5",
        "title": "玉山",
        "author": "杨雯",
        "content": "霞衣玉佩去飘飘，控鹤仙人不可招。\n难信岭头顽石畔，分明有路入青霄。",
        "dynasty": "宋",
        "collection_info": null
    }
]