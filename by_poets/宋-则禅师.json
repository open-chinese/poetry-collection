[
    {
        "title": "满庭芳 咄这牛儿",
        "author": "则禅师",
        "content": "咄这牛儿，身强力健，几人能解牵骑。\n为贪原上，嫩草绿离离。\n只管寻芳逐翠，奔驰后、不顾倾危。\n争知道，山遥水远，回首到家迟。\n牧童，今有智，长绳牢把，短杖高提。\n入泥入水，终是不生疲。\n直待心调步稳，青松下、孤笛横吹。\n当归去，人牛不见，正是月明时。",
        "dynasty": "宋",
        "collection_info": null
    }
]