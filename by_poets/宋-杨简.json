[
    {
        "uuid": "6102663c06f9d690070613044f776f70",
        "title": "明堂礼成诗",
        "author": "杨简",
        "content": "去腊陈三札，兹秋奉九筵。\n羣英俱有赋，孤迹敢无篇。\n宗祀新隆礼，宸衷上格天。\n虚明融寂寞，大化合敷宣。\n近骇边烽急，前惊内寇连。\n鬼神虽然佑，刑政谨将然。\n咸谓公私杂，希聆宰相贤。\n积深千万弊，任止二三年。\n苟且姑循旧，嗟咨亦屡传。\n旱蝗难熟视，殍殣惨相联。\n寒后裘方索，薪间火已然。\n冕旒几咫尺，轩陛隔天渊。\n善颂无谀语，愚衷有至虔。\n愿兢兢业业，安止出刚干。",
        "dynasty": "宋",
        "collection_info": null
    },
    {
        "uuid": "13c41b8f545aac6328fdc8bd7e461666",
        "title": "内丹歌",
        "author": "杨简",
        "content": "某闻内丹不可见，不待施工自成炼。\n羲皇以上几春秋，何啻千千万万转。\n到今昼夜流光涌，金乌夜照广寒殿。\n余辉散发缀碧落，稀稠纷纠珠玉溅。\n冲气祥精腾太虚，舒卷飞浮态累变。\n映空晓景绿拖蓝，错绮晚凝红染茜。\n有时震响轰冥蒙，有时熠耀盘飞线。\n有时清润垂冰丝，有时怱舞琼花片。\n其间秀结成山川，密木繁林飞鸟虫鱼次第现。\n龙翔凤鸣宝藏兴，絪缊孕瑞生羣英。\n四明之麓鄞之曲，育神含和备五福。\n中有祥光两派明，内虚外应无不烛。\n能听能言能往復。\n屈伸俯仰天然奇，不知手舞蹈与足。\n二十年前忽转移，蓦过慈川天宝山之西。\n翠微曲复烟霞深，变化游徙谁復知端倪。\n石鱼楼阁云气低，比年往往暂此栖。\n御风两渡浙河去，又寻归路从桃蹊。\n桃源深处无人识，纵復经从当面迷。\n天实秘此丹，所见惟童颜。\n暂时一语露一班，不直知音又復还。",
        "dynasty": "宋",
        "collection_info": null
    },
    {
        "uuid": "5551e3d2d6a29fe3692a42202c5fbaa7",
        "title": "登石鱼楼",
        "author": "杨简",
        "content": "楼栏倚碧空，绿树正摇风。\n我独来从容，笑歌于其中。\n微凉吹我衣，碧袂纱玲珑。\n诗成自长吟，宛转音和融。\n此意无人会，只许清风同。\n亦许空间云，悠然西又东。\n亦许林间禽，幽啭声无踪。\n亦许山间翁，笑语天机通。\n前山对我吟，突兀青重重。\n终日赓我歌，知音无瞽宗。\n知音自古少，日月空临照。\n天地终不秘，造化今未了。",
        "dynasty": "宋",
        "collection_info": null
    },
    {
        "uuid": "76a4b6cdb685045af10c465ef21a0f32",
        "title": "石鱼楼  其一",
        "author": "杨简",
        "content": "多谢天工意已勤，四时换样示吾人。\n碧桃丹杏分明了，绿艾红榴次第陈。\n秋鴈声中休卤莽，雪梅枝上莫因循。\n机关踏着元非彼，正是吾家固有身。",
        "dynasty": "宋",
        "collection_info": null
    },
    {
        "uuid": "5c8110148f70d3dbad1319e1a99d0044",
        "title": "石鱼楼  其二",
        "author": "杨简",
        "content": "箇裏包坤更括干，精神微动便纷然。\n桃红柳绿春无迹，鱼跃鸢飞妙不传。\n菱浪岂缘风衮衮，荷珠不为露涓涓。\n分明是了何言否，此事难容郑氏笺。",
        "dynasty": "宋",
        "collection_info": null
    },
    {
        "uuid": "e1bcf51b69c2726d25dca02d922eae54",
        "title": "宝莲官舍偶作",
        "author": "杨简",
        "content": "云海湖山有主人，宝莲峰顶露精神。\n有时领客登高去，亲手挑窗对景新。\n万里苍茫融妙意，三杯虚白浴天真。\n出门更有慇懃在，为奏松风又绝伦。",
        "dynasty": "宋",
        "collection_info": null
    },
    {
        "uuid": "06f308578e1f21c4acb1311d6caa945f",
        "title": "游乐平明岩",
        "author": "杨简",
        "content": "西风吹作明岩去，石屋高虚滴如乳。\n是谁不是洞中仙，无人自信吾为主。",
        "dynasty": "宋",
        "collection_info": null
    },
    {
        "uuid": "7301b5cb97ee68bfe133032e095a5353",
        "title": "嘉泰昭阳大渊献筑室董孝君祠之西下有湖焉某曰溪以董君慈孝而得名县又以是名则是湖宜亦以慈名作诗曰  其一",
        "author": "杨简",
        "content": "惜也天然一段奇，如何万古罕人知。\n只今烟水平轩槛，触目无非是孝慈。",
        "dynasty": "宋",
        "collection_info": null
    },
    {
        "uuid": "059d49d0d889b487ac2b58578630e1c7",
        "title": "嘉泰昭阳大渊献筑室董孝君祠之西下有湖焉某曰溪以董君慈孝而得名县又以是名则是湖宜亦以慈名作诗曰  其二",
        "author": "杨简",
        "content": "惜也天然一段奇，如何万古罕人知。\n只今弄月吟风处，孔子明言是孝慈。",
        "dynasty": "宋",
        "collection_info": null
    },
    {
        "uuid": "1cc4dd302047fb80f83da589c0afba53",
        "title": "嘉泰昭阳大渊献筑室董孝君祠之西下有湖焉某曰溪以董君慈孝而得名县又以是名则是湖宜亦以慈名作诗曰  其三",
        "author": "杨简",
        "content": "惜也天然一段奇，如何万古罕人知。\n只今山色连深翠，孔子明言是孝慈。",
        "dynasty": "宋",
        "collection_info": null
    },
    {
        "uuid": "a2b12829fc4f278e08b1ac61a9a2dc1f",
        "title": "嘉泰昭阳大渊献筑室董孝君祠之西下有湖焉某曰溪以董君慈孝而得名县又以是名则是湖宜亦以慈名作诗曰  其四",
        "author": "杨简",
        "content": "惜也天然一段奇，如何万古罕人知。\n只今步步云生足，底用思为底用疑。",
        "dynasty": "宋",
        "collection_info": null
    },
    {
        "uuid": "56eb8df05f78d7453db53c296afffacc",
        "title": "嘉泰昭阳大渊献筑室董孝君祠之西下有湖焉某曰溪以董君慈孝而得名县又以是名则是湖宜亦以慈名作诗曰  其五",
        "author": "杨简",
        "content": "惜也天然一段奇，如何万古罕人知。\n只今讲学从游地，一听思为一听疑。",
        "dynasty": "宋",
        "collection_info": null
    },
    {
        "uuid": "9a1fad3e9f249ddaa7a66ea29f1d72f6",
        "title": "嘉泰昭阳大渊献筑室董孝君祠之西下有湖焉某曰溪以董君慈孝而得名县又以是名则是湖宜亦以慈名作诗曰  其六",
        "author": "杨简",
        "content": "惜也天然一段奇，如何万古罕人知。\n慇懃为语从游子，孰是思为孰是疑。",
        "dynasty": "宋",
        "collection_info": null
    },
    {
        "uuid": "4cae3f7074002010ed99bd802b656399",
        "title": "送黄文叔侍郎赴三山",
        "author": "杨简",
        "content": "某信人心即大道，先圣遗言兹可考。\n心之精神是谓圣，诏告昭昭復皜皜。\n如何后学尚生疑，职由起意而支离。\n自此滥觞至滔襄，毋惑怀玉不自知。\n何思何虑心思灵，不识不知洞光明。\n意萌微动雪沾水，泯然无际澄且清。\n侍郎日用所自有，总是本原非左右。\n举而措之于三山，的然民仰如父母。\n鑑明水止烛丝釐，变化云为奇復奇。\n斯妙可言不可思，矧可倾耳而听之。\n然而皋禹尚兢业，不作好恶生枝叶。\n圣贤相与告戒尚有斯，某也何敢不于侍郎之前献此诗。",
        "dynasty": "宋",
        "collection_info": null
    },
    {
        "uuid": "84fe086dbbecea9d0c581a9a5a81a850",
        "title": "熙光",
        "author": "杨简",
        "content": "兢业初无蹊径，缉熙本有光明。\n自觉自知自信，何思何虑何营。\n镜裏人情喜怒，空中云气纡萦。\n孔训于仁用力，箕畴王道平平。",
        "dynasty": "宋",
        "collection_info": null
    },
    {
        "uuid": "33c5024c1acabe62816452496e25812b",
        "title": "明融  其一",
        "author": "杨简",
        "content": "妙妙融明乐未央，山川人物献文章。\n纵横组织无边巧，变化委蛇不可商。\n北麓林塘秋静莹，南山景气晓苍茫。\n欲吟无句方徐步，忽报相从注早香。",
        "dynasty": "宋",
        "collection_info": null
    },
    {
        "uuid": "af799522a4530cc4ca9c294b5da47cec",
        "title": "明融  其二",
        "author": "杨简",
        "content": "妙绝虚明万里光，融融静静渺茫茫。\n其间变化无踪迹，却有方圆与短长。\n仰首看空閒顾盼，聚头窃语足商量。\n竹稍忽作潇然韵，正是云门第一章。",
        "dynasty": "宋",
        "collection_info": null
    },
    {
        "uuid": "92fde2d72b612859fb25dcb1d09bc7f8",
        "title": "明融  其三",
        "author": "杨简",
        "content": "浄几横琴晚寒，梅花落在絃间。\n我欲清吟无句，转烦门外青山。",
        "dynasty": "宋",
        "collection_info": null
    },
    {
        "uuid": "795b7c9c42cd31dcddc21550c6904d98",
        "title": "咏春",
        "author": "杨简",
        "content": "日日看山不厌山，白云吞吐翠微间。\n静明光裏无穷乐，只是令人下语难。",
        "dynasty": "宋",
        "collection_info": null
    },
    {
        "uuid": "dd48dbd4f30ea2558047b1435810365f",
        "title": "丙子夏偶书  其一",
        "author": "杨简",
        "content": "风从槐市过来凉，丝竹金英尚在堂。\n惟有慈湖亲听得，近来吾党亦专芳。\n如何钻仰徒劳苦，要说精粗与短长。\n神气风霆俱是教，四时代谢尽彰彰。",
        "dynasty": "宋",
        "collection_info": null
    },
    {
        "uuid": "415e314dfe0b82a549c79a1e85fbd81e",
        "title": "丙子夏偶书  其二",
        "author": "杨简",
        "content": "行年七十有六，随世名言则然。\n应酬衮衮万状，变化离坎坤干。\n人情曲折参错，动静多寡后先。\n孰有孰虚孰实，无高无下无边。\n清明靡所不照，一语不可措焉。\n先圣为是发愤忘食，某也何敢空度岁年。",
        "dynasty": "宋",
        "collection_info": null
    },
    {
        "uuid": "3973d8601672b9dfd199b0025cf5882e",
        "title": "偶作  其一",
        "author": "杨简",
        "content": "此道元来即是心，人人抛去却求深。\n不知求却翻成外，若是吾心底用寻。",
        "dynasty": "宋",
        "collection_info": null
    },
    {
        "uuid": "6959bd86fcbc20140951f0354ec37c5c",
        "title": "偶作  其二",
        "author": "杨简",
        "content": "谁省吾心即是仁，荷他先哲为人深。\n分明说了犹疑在，更问如何是本心。",
        "dynasty": "宋",
        "collection_info": null
    },
    {
        "uuid": "8be2aa9608aba9b2274b9ef88d8738e1",
        "title": "偶作  其三",
        "author": "杨简",
        "content": "若问如何是此心，能思能索又能寻。\n汝心底用他人说，只是寻常用底心。",
        "dynasty": "宋",
        "collection_info": null
    },
    {
        "uuid": "e08136e91c5de618739f8d3f0bb3a2ee",
        "title": "偶作  其四",
        "author": "杨简",
        "content": "此心用处没踪由，拟待思量是讨愁。\n但只事亲兼事长，只如此去莫回头。",
        "dynasty": "宋",
        "collection_info": null
    },
    {
        "uuid": "22fc7c4f7e8757d88952ef59ddebab87",
        "title": "偶作  其五",
        "author": "杨简",
        "content": "可笑禅流错用心，或思或罢两追寻。\n穷年费煞精神后，陷入泥途转转深。",
        "dynasty": "宋",
        "collection_info": null
    },
    {
        "uuid": "a351b46418122d6fc4dc5f8da407a4bc",
        "title": "偶作  其六",
        "author": "杨简",
        "content": "心裏虚明着太空，干坤日月总包笼。\n从来箇片閒田地，难定西南与北东。",
        "dynasty": "宋",
        "collection_info": null
    },
    {
        "uuid": "428dce0b9fcbf4114251cdae2a0a92ec",
        "title": "偶作  其七",
        "author": "杨简",
        "content": "莫将爱敬復雕镌，一片真纯幸自全。\n待得将心去鈎索，旋栽荆棘向芝田。",
        "dynasty": "宋",
        "collection_info": null
    },
    {
        "uuid": "e0bfe5a26d8da5f7fb823e12f817db44",
        "title": "偶作  其八",
        "author": "杨简",
        "content": "勿认胸中一团气，一团气裏空无地。\n既空何地更何义，此无广狭无一二。",
        "dynasty": "宋",
        "collection_info": null
    },
    {
        "uuid": "e681ff9d3c8989c2d55df1227211a6ce",
        "title": "偶作  其九",
        "author": "杨简",
        "content": "恶习起时能自讼，谁知此是天然勇。\n多少禅流妄诋诃，不知此勇元不动。",
        "dynasty": "宋",
        "collection_info": null
    },
    {
        "uuid": "2b3b08fdb6055d8919f99da37df9698a",
        "title": "偶作  其一○",
        "author": "杨简",
        "content": "回心三月不违仁，已后元曾小失真。\n一片雪花轻着水，冥冥不復省漓醇。",
        "dynasty": "宋",
        "collection_info": null
    },
    {
        "uuid": "310f7d47225a836649600d5fe6779047",
        "title": "偶作  其一一",
        "author": "杨简",
        "content": "有心切勿去鈎玄，鈎得玄来在外边。\n何以罢休依本分，孝慈忠信乃天然。\n此天然处不亦妙，费尽思量却不到。\n有时父召急趋前，不觉不知造渊奥。\n此时合勒承认状，从古痴顽何不晓。",
        "dynasty": "宋",
        "collection_info": null
    },
    {
        "uuid": "e6fb09000212d90735833f59e24a06c0",
        "title": "偶作  其一二",
        "author": "杨简",
        "content": "曩疑先圣啬于言，何不明明细细传。\n今醒从前都错认，更加详后即纷然。",
        "dynasty": "宋",
        "collection_info": null
    },
    {
        "uuid": "3ddf5e7ee52250a1f12c8cee590c8c27",
        "title": "偶作  其一三",
        "author": "杨简",
        "content": "夫子文章不可为，从心到口没参差。\n咄哉韩子休污我，却道诗葩与易奇。",
        "dynasty": "宋",
        "collection_info": null
    },
    {
        "uuid": "d433058fa5f94e5134caca066eda7de1",
        "title": "偶作  其一四",
        "author": "杨简",
        "content": "雪月风花总不知，雕奇镂巧学支离。\n四时多少閒光景，无箇閒人领略伊。",
        "dynasty": "宋",
        "collection_info": null
    },
    {
        "uuid": "14238c74b48d39bb1eb11684719fe69e",
        "title": "偶作  其一五",
        "author": "杨简",
        "content": "勿学唐人李杜痴，作诗虽作古人诗。\n世传李杜文章伯，问着关雎恐不知。",
        "dynasty": "宋",
        "collection_info": null
    },
    {
        "uuid": "81ca1c7f00b7e3714b512beb0677cbcf",
        "title": "偶作  其一六",
        "author": "杨简",
        "content": "诗痴正自不烦攻，只为英才辄堕中。\n今日已成风俗后，后生箇箇入樊笼。",
        "dynasty": "宋",
        "collection_info": null
    },
    {
        "uuid": "bd8ce57e82cd5e99384230c5ea321640",
        "title": "偶作  其一七",
        "author": "杨简",
        "content": "儒风一变至于道，此是尧夫未识儒。\n除却儒风如更有，将馿骑了復求馿。",
        "dynasty": "宋",
        "collection_info": null
    },
    {
        "uuid": "3ebb720d56aded1714d89bf7b7be9ed9",
        "title": "偶作  其一八",
        "author": "杨简",
        "content": "道心非动静，学者何难易。\n痴云欲扫除，迅霆无异拟。\n无妄而征疾，勿药斯有喜。\n一轮秋月明，云为岂思虑。\n太极奚可图，可图非太极。\n矧復赘无极，哀哉可太息。\n何不观古圣，一一已默识。\n胡为復作图，交扰而曲屈。\n是孰知五行，五行皆妙质。\n不可离合论，浑浑体自一。\n安得孔子生，邪说俱荡涤。\n哀哉復哀哉，太息復太息。",
        "dynasty": "宋",
        "collection_info": null
    },
    {
        "uuid": "18386dd927dc7d20ca82e660f74e0cc8",
        "title": "偶作  其一九",
        "author": "杨简",
        "content": "当敬不敬谓之悖，当正不正谓之谀。\n是中适莫俱难着，意态微生已觉疏。",
        "dynasty": "宋",
        "collection_info": null
    },
    {
        "uuid": "4054902286af8eb071e0667dccbb322b",
        "title": "丁丑咏春偶成  其一",
        "author": "杨简",
        "content": "叶叶枝枝都教女，红红白白尽呈人。\n如何自古知音少，方到而今得句新。\n既遣鸟啼频嘱咐，又令鹤舞出精神。\n便将天作一张纸，难画慈湖二月春。",
        "dynasty": "宋",
        "collection_info": null
    },
    {
        "uuid": "9c38ab35abb5b78347a704d3552eed71",
        "title": "丁丑咏春偶成  其二",
        "author": "杨简",
        "content": "天造慈湖迥出尘，无冬无夏只长春。\n四山桃李围新锦，一邑风光让绝伦。\n涧水檐旁谈妙理，山禽柳外说天真。\n杏坛无限难传意，付与凭栏寓目人。",
        "dynasty": "宋",
        "collection_info": null
    },
    {
        "uuid": "1707f1c9f234be1f9d7d71334adda4f3",
        "title": "丁丑偶书  其一",
        "author": "杨简",
        "content": "新年七十七，是虚不是实。\n我心包太空，有无混然一。\n比日腑臟作，示病而无疾。\n凭栏拱翠峰，可咏不可诘。",
        "dynasty": "宋",
        "collection_info": null
    },
    {
        "uuid": "0c0f0815f64a4b8141ebc669b871253f",
        "title": "丁丑偶书  其二",
        "author": "杨简",
        "content": "物物皆吾体，心心是我思。\n四时非代谢，万说不支离。\n涧水谈颜乐，松风咏晳词。\n仲尼亲许可，实语断非欺。",
        "dynasty": "宋",
        "collection_info": null
    },
    {
        "uuid": "f4dcda7edb86153e7a10b2709b5ed2c1",
        "title": "干道抚琴有作",
        "author": "杨简",
        "content": "萧萧指下生秋风，渐渐幽响飕寒空。\n月明夜气清入骨，何处仙佩摇丁东。\n野鹤惊起舞，流水噎復鸣。\n一唱三叹意未已，幽幽话出太古情。\n龙吟虎啸遽神怪，千山万壑风雨晦。\n海涛震荡林木响，乱撒金盘冰雹碎。\n和气回春阳，缥缈孤鸾翔。\n三江五湖烟水阔，波声飋飋鸣渔榔。\n悲猿临涧欲渡不敢渡，但闻涧下萧飒松风长。\n閒云曳碧落，势去还回薄。\n神仙恍惚无定所，微吟似欲止所作。\n御风一笑归蓬瀛，犹有余音遶寥廓。",
        "dynasty": "宋",
        "collection_info": null
    },
    {
        "uuid": "f75b14bea8ae98c38358e9de8b7bbc7d",
        "title": "侍象山先生游西湖舟中胥必先周元忠弈  其一",
        "author": "杨简",
        "content": "百里平湖十里堤，新芜苒苒绿齐齐。\n水晶宫裏光风静，碧玉壶中远近迷。\n局外有棋输与我，口边得句岂须题。\n流鶑却会幽人意，故向人间一两啼。",
        "dynasty": "宋",
        "collection_info": null
    },
    {
        "uuid": "980461dd9275c8ad59f6eec5345ed438",
        "title": "侍象山先生游西湖舟中胥必先周元忠弈  其二",
        "author": "杨简",
        "content": "浅红深翠绿高低，各出精神不肯齐。\n山色好时新雨沐，湖光远处淡烟迷。\n不知醉后无言句，逼近前来乞品题。\n我亦未能勤领略，只烦鶑啭与乌啼。",
        "dynasty": "宋",
        "collection_info": null
    },
    {
        "uuid": "4db1752bd24d97248c93cc0089747abb",
        "title": "偶成  其一",
        "author": "杨简",
        "content": "春入园林种种奇，化工施巧太精微。\n山禽说我胸中事，烟柳藏他物外机。\n既遣杏桃呈似了，又令蜂蝶近前飞。\n如何有眼无人见，只解西郊看落晖。",
        "dynasty": "宋",
        "collection_info": null
    },
    {
        "uuid": "522d290045a49effd34f51597970fc53",
        "title": "偶成  其二",
        "author": "杨简",
        "content": "脚踏和风步步春，石鱼楼上等閒人。\n兴来衝口都成句，眼去游山不动尘。\n李白谁知他意思，桃红漏洩我精神。\n忽逢借问难酬对，只恐流鶑说得真。",
        "dynasty": "宋",
        "collection_info": null
    },
    {
        "uuid": "6f4b8f8afa0b9a40f03d00cafe6bbbcc",
        "title": "偶成  其三",
        "author": "杨简",
        "content": "桃红柳绿簇春华，燕语鶑啼尽日佳。\n谁信声声沂水咏，又知处处杏坛家。",
        "dynasty": "宋",
        "collection_info": null
    },
    {
        "uuid": "369a347dd382423004a8ae3ad30ea0d6",
        "title": "偶成  其四",
        "author": "杨简",
        "content": "可惜有生都衮衮，如何终日只纷纷。\n满前妙景无人识，到处清音独我闻。",
        "dynasty": "宋",
        "collection_info": null
    },
    {
        "uuid": "baed9347b0eede029ce2327b5c32ebb1",
        "title": "偶成  其五",
        "author": "杨简",
        "content": "我吟诗处鶑啼处，我起行时蝶舞时。\n踏着此机何所似，陶然如醉又如痴。",
        "dynasty": "宋",
        "collection_info": null
    },
    {
        "uuid": "7bd0d07fa7a7e6878884ec37f88d6569",
        "title": "夜蚊",
        "author": "杨简",
        "content": "夜蚊告教一何奇，妙语都捐是与非。\n偏向耳旁呈雅奏，直来面上发深机。\n惜哉顽固终难入，多是聋迷听者希。\n费尽谆谆无领略，更烦明月到窗扉。",
        "dynasty": "宋",
        "collection_info": null
    },
    {
        "uuid": "e3d842a9367684d87f59095054da27b7",
        "title": "奉檄往哭象山復会葬及归自金溪留宿本县仙乐观归而作是诗  其一",
        "author": "杨简",
        "content": "膏露奚为降，传闻不偶然。\n两晨呈瑞处，万叶遶炉前。\n尝审如饴味，谁操动物权。\n天权非远近，不可向人宣。",
        "dynasty": "宋",
        "collection_info": null
    },
    {
        "uuid": "87b08ecba7ec19a1924af9afdcb2094e",
        "title": "奉檄往哭象山復会葬及归自金溪留宿本县仙乐观归而作是诗  其二",
        "author": "杨简",
        "content": "道士清晨喜告余，昨朝膏露降濡濡。\n夜来舆从留山观，此瑞端呈邑大夫。\n我闻之言半疑信，踏破晓光上孤峻。\n巍然古殿汉天师，水遶丹炉叶明润。\n旁观復折取以前，连日祥应讵偶然。\n我亦尝审甘如饴，是谁执此变化权。\n益信人心自灵妙，莫执人神定名号。\n此机不动万象沈，此机一发靡不到。\n此机不属上下中，此机非西南北东。\n此机无远亦无近，此机至正而大公。\n此机夫人之所有，何不自贵自善守。\n寸善微萌天地知，小恶开元祸随后。\n皇天无亲亦无常，愿言孜孜兢兢悠久而无疆。",
        "dynasty": "宋",
        "collection_info": null
    },
    {
        "uuid": "e8216c9a2bc5dcf559b832394b832b2e",
        "title": "张时可惠示甲乙藁",
        "author": "杨简",
        "content": "凌晨带月上竹舆，荷君封送两卷书。\n朦胧未省何文字，中道晓色来徐徐。\n乃是约斋甲乙藁，惊喜遽读味新好。\n一篇一篇奇益奇，閒姿雅态云生岛。\n石泉竹月风萧萧，斗牛剑气秋空高。\n意度横出不可速，洒洒落落真诗豪。\n慇懃厚意何以报，熟復谨藏永为好。\n大雅不作继者谁，恐非少陵所可到。\n君心自是思无邪，何假于中植奇葩。\n男儿要当追配古圣贤，岂能更与凡卉争春华。",
        "dynasty": "宋",
        "collection_info": null
    },
    {
        "uuid": "60ff182abd92f7aff27a66daf77828f8",
        "title": "富春龙门",
        "author": "杨简",
        "content": "桑麻迤逦入高原，级级差差水落田。\n树色自分深浅绿，山光都在淡浓烟。\n竹舆渐近钟鸣处，诗句来从鸟语边。\n又是一番新样致，如何写得十分全。",
        "dynasty": "宋",
        "collection_info": null
    },
    {
        "uuid": "f11a9950b0fa21486ae14e5f990d8eaa",
        "title": "丹桂",
        "author": "杨简",
        "content": "世眼纷纷丹与黄，广寒宫裏亦如常。\n目前不作两般见，笔下方腾万丈光。\n且莫锱铢深浅色，也休斤两淡浓香。\n灵根已入诗人手，不许嫦娥擅此芳。",
        "dynasty": "宋",
        "collection_info": null
    },
    {
        "uuid": "3a9c6b99a95a8447ca85ad9f056df956",
        "title": "和胡鼓院郊台致斋即事  其一",
        "author": "杨简",
        "content": "联篇杰作大音稀，云朶低垂向巧枝。\n钝学久嗟人去速，痴肠一任句来迟。\n断无锦向诗中织，但有春从笔底滋。\n尽日斋宫云聚散，不知步武是谁移。",
        "dynasty": "宋",
        "collection_info": null
    },
    {
        "uuid": "75aa7c9b98dd88a5094ef9ff2a84e3c7",
        "title": "和胡鼓院郊台致斋即事  其二",
        "author": "杨简",
        "content": "虚口徐行上短廊，拂檐巾角触山光。\n高檐踊跃争奇怪，巨笋逢迎效短长。\n山木剪裁青玉色，茶瓯问答素馨香。\n是中空洞无边际，收拾山川尽括囊。",
        "dynasty": "宋",
        "collection_info": null
    },
    {
        "uuid": "70fb3bcd81625744542713461bdc9232",
        "title": "和陈大着追九日之集",
        "author": "杨简",
        "content": "起兴家山翠作围，紫宸垂旨未容归。\n千峰来献无穷妙，万影相从不敢违。\n碧玉壶中丹叶舞，水晶宫裏白云飞。\n凭栏相与谋荒政，第一言无罪岁饥。",
        "dynasty": "宋",
        "collection_info": null
    },
    {
        "uuid": "3eec6247f760a293746d1708ec71eb1d",
        "title": "题将作军器二监",
        "author": "杨简",
        "content": "出入云从二监中，新来盘薄翠玲珑。\n饱观大景金星洞，唤作慈湖鬓雪翁。\n石怪山奇谁造化，鸢飞鱼跃我家风。\n只今笑语难闻见，灼与人心万古同。",
        "dynasty": "宋",
        "collection_info": null
    },
    {
        "uuid": "407ebf15d393f4d97a25fbdb37a1f4cc",
        "title": "伏蒙提举秘书郎中以留题县驿新篇封示恻隠惠爱之意自然着见可谓发情止义无愧古作道中不得即具申谢之仪夜还舍秉烛亟次崇韵庸见不敢虚辱大赐之诚非敢为文某惶恐敬上",
        "author": "杨简",
        "content": "我学如亩浍，纤流未距川。\n何如作难邑，衮衮膏火煎。\n学力未纯固，诚不能不迁。\n所丧逮寻丈，所补无尘涓。\n是则百炼金，无復畏巨燃。\n不闻曾氏子，兢兢而虔虔。\n一贯融终始，虚明万虑捐。\n此道甚简易，劳苦无禹胼。\n体妙用亦妙，扬州十万缠。\n不熟愧稊稗，未免世累挛。\n使者临旧治，盛礼修同年。\n所道惟政事，握手意留连。\n车行眼偏瞩，粟畦暨麦阡。\n父老亟来迎，喜色津津然。\n我非当世才，亦復见谓贤。\n临违语益稠，不觉膝自前。\n更愿所以谙，教我理婚田。",
        "dynasty": "宋",
        "collection_info": null
    },
    {
        "uuid": "717dafe18fedf60fa234c38ab69a8b36",
        "title": "贺朱倅",
        "author": "杨简",
        "content": "举杯话别几时逢，此事分明鑑象中。\n到处风光无远近，毋言易道有西东。\n轻轻衣湿梅坡雨，款款舟行柳岸风。\n忽忆从游谈笑处，苏公堤上跃花骢。",
        "dynasty": "宋",
        "collection_info": null
    },
    {
        "uuid": "e3abd5f6275f8dac8b0996090460aec0",
        "title": "送章大着出守衡阳",
        "author": "杨简",
        "content": "济济众贤俱，徐徐五马驱。\n中司亲鴈序，南岳佩鱼符。\n吴楚从今异，参辰幸小殊。\n他时羣玉聚，相与话踟蹰。",
        "dynasty": "宋",
        "collection_info": null
    },
    {
        "uuid": "f45295048aa12ab9d36a1548f57ac49d",
        "title": "贺王使君  其一",
        "author": "杨简",
        "content": "南风熏兮，如其仁兮。\n盎乎惠和，物之乐且欣兮。",
        "dynasty": "宋",
        "collection_info": null
    },
    {
        "uuid": "20e6cabfbde05f5bda2c92f23d2f6237",
        "title": "贺王使君  其二",
        "author": "杨简",
        "content": "南风熏兮，人之近兮。\n天温厚之气，以幸吾鄱江之民兮。",
        "dynasty": "宋",
        "collection_info": null
    },
    {
        "uuid": "b755a0e28362cc5e6ee2d7db0cc659e7",
        "title": "贺王使君  其三",
        "author": "杨简",
        "content": "南风熏兮，于诞之辰兮。\n何以寿之，有南山之椿兮。",
        "dynasty": "宋",
        "collection_info": null
    },
    {
        "uuid": "7a4f868733e28bfe782650d84fe80617",
        "title": "贺王使君  其四",
        "author": "杨简",
        "content": "南风熏兮，我不靳兮。\n无请弗获，以幸吾乐平之民兮。",
        "dynasty": "宋",
        "collection_info": null
    },
    {
        "uuid": "3fcf7d6c3906f4b18880a9ac8fdfa6e5",
        "title": "上耿泉生朝  其一",
        "author": "杨简",
        "content": "瞻彼云台，有那其武。\n祝阿发迹，中兴元辅。",
        "dynasty": "宋",
        "collection_info": null
    },
    {
        "uuid": "3d61dc37c71f28c3186551fe684f8c70",
        "title": "上耿泉生朝  其二",
        "author": "杨简",
        "content": "历世薮卜，有孙惟良。\n恺悌君子，之纪之纲。",
        "dynasty": "宋",
        "collection_info": null
    },
    {
        "uuid": "ae2599fa73007a98924cddc074760223",
        "title": "上耿泉生朝  其三",
        "author": "杨简",
        "content": "柔亦不茹，刚亦不吐。\n有志而宽，夫谁敢侮。",
        "dynasty": "宋",
        "collection_info": null
    },
    {
        "uuid": "d77c10167fc76f8010786d254c04ca87",
        "title": "上耿泉生朝  其四",
        "author": "杨简",
        "content": "天子曰于，亟来辅予。\n寘彼周行，为上大夫。\n乃眷西顾，畀之节符。",
        "dynasty": "宋",
        "collection_info": null
    },
    {
        "uuid": "d8296153618ac4c1f1b275bbe729a7de",
        "title": "上耿泉生朝  其五",
        "author": "杨简",
        "content": "是司九府，爰总数路。\n爰究爰度，阜丰化布，国用是裕。",
        "dynasty": "宋",
        "collection_info": null
    },
    {
        "uuid": "1b0c890a1c61cbee157d3bee3d88a195",
        "title": "上耿泉生朝  其六",
        "author": "杨简",
        "content": "江左矜刑，狱平讼清。\n惟清惟明，民用以宁，姦宄亦惩。",
        "dynasty": "宋",
        "collection_info": null
    },
    {
        "uuid": "14dda39ce789b62f9cf0595d96c04662",
        "title": "上耿泉生朝  其七",
        "author": "杨简",
        "content": "乃抚徽人，惠绥千里。\n匪亟匪除，匪作匪异，而郡亦治。",
        "dynasty": "宋",
        "collection_info": null
    },
    {
        "uuid": "bfbe488c4a31281eba20323106ce6add",
        "title": "上耿泉生朝  其八",
        "author": "杨简",
        "content": "泉课復艰，属任斯难。\n□□斧扆，节至累颁，公毋惮烦。",
        "dynasty": "宋",
        "collection_info": null
    },
    {
        "uuid": "493ccd0ab44304b6283381dac5108479",
        "title": "上耿泉生朝  其九",
        "author": "杨简",
        "content": "洎阳为邑，实惟所临。\n宽简虽至，威信亦深。\n敢不兢兢，治所赋金。\n以谨以程，以恪以忱。",
        "dynasty": "宋",
        "collection_info": null
    },
    {
        "uuid": "70c531b82106e0b2a2d6056ec2675d6f",
        "title": "上耿泉生朝  其一○",
        "author": "杨简",
        "content": "惟公诞弥，良月惟时。\n地数盈成，梦维熊罴。\n何以寿之，南山维基，松柏维滋。\n毋祝毋祈，公自有之。\n某也作诗，于以敬之。",
        "dynasty": "宋",
        "collection_info": null
    },
    {
        "uuid": "77221164129cb8877c725db19611973f",
        "title": "上邓宪生辰  其一",
        "author": "杨简",
        "content": "维彼岷源，维深且长。\n是为大江，润泽南方。",
        "dynasty": "宋",
        "collection_info": null
    },
    {
        "uuid": "1770441c9a963bbd9b0d30cdca6d5acd",
        "title": "上邓宪生辰  其二",
        "author": "杨简",
        "content": "维江之东，有贤使者。\n惠德似之，溥泽润下。",
        "dynasty": "宋",
        "collection_info": null
    },
    {
        "uuid": "741b86a93b74e87c37878d8b5cac4c5c",
        "title": "上邓宪生辰  其三",
        "author": "杨简",
        "content": "使者维何，有祖高密。\n云台第一，流芳泌泌。",
        "dynasty": "宋",
        "collection_info": null
    },
    {
        "uuid": "72e597de99c4b14eee87366c5688a1bd",
        "title": "上邓宪生辰  其四",
        "author": "杨简",
        "content": "有孙维良，秉德正方。\n天子曰于，寘彼周行。",
        "dynasty": "宋",
        "collection_info": null
    },
    {
        "uuid": "af35eb27b308156b53cc4dd621447368",
        "title": "上邓宪生辰  其五",
        "author": "杨简",
        "content": "古之遗直，亟辅予德。\n疾风劲草，岁寒松柏。",
        "dynasty": "宋",
        "collection_info": null
    },
    {
        "uuid": "247eb6f4edf137d64d4985135845ba43",
        "title": "上邓宪生辰  其六",
        "author": "杨简",
        "content": "乃眷西顾，金节畀之。\n礼乐光华，亦王近畿。",
        "dynasty": "宋",
        "collection_info": null
    },
    {
        "uuid": "eb7dd9c8a2f928f7736fef0c3d1bc949",
        "title": "上邓宪生辰  其七",
        "author": "杨简",
        "content": "钦哉祥刑，克宽克明。\n民罹旱虐，焦劳发情。",
        "dynasty": "宋",
        "collection_info": null
    },
    {
        "uuid": "3d93d050b1bce8c2ff00e7a7f52277ee",
        "title": "上邓宪生辰  其八",
        "author": "杨简",
        "content": "民饥毋恐，惠泽方涌。\n适兼郡符，民有天宠。",
        "dynasty": "宋",
        "collection_info": null
    },
    {
        "uuid": "7de9be4b0928d42d732b8f7e1be6ef8f",
        "title": "上邓宪生辰  其九",
        "author": "杨简",
        "content": "首白蠲租，宽博其模。\n大公靡私，匪畏匪拘。",
        "dynasty": "宋",
        "collection_info": null
    },
    {
        "uuid": "ffa2f1b7a5aa04badbd26db38edaf230",
        "title": "上邓宪生辰  其一○",
        "author": "杨简",
        "content": "僵者起之，骨者肉之。\n知畿千万，父之母之。",
        "dynasty": "宋",
        "collection_info": null
    },
    {
        "uuid": "b81c47d1f4a63caa82072b465f8f8b51",
        "title": "上邓宪生辰  其一一",
        "author": "杨简",
        "content": "洎阳为邑，罹旱则甚。\n故维私邑，蒙泽亦甚。",
        "dynasty": "宋",
        "collection_info": null
    },
    {
        "uuid": "66c9cd038363618d3f51d333d92c967c",
        "title": "上邓宪生辰  其一二",
        "author": "杨简",
        "content": "维公诞弥，端月维时。\n梦维熊罴，何以寿之。\n南山维基，大椿植之。\n毋祝毋祈，公自有之。\n某也作颂，于以敬之。",
        "dynasty": "宋",
        "collection_info": null
    },
    {
        "uuid": "0157e03ae5e0470c8fd3673f9ea93475",
        "title": "代冯似宗寿楼文昌  其一",
        "author": "杨简",
        "content": "维山四明，涵奇孕英。\n或曰降神，为今甫申。\n倬彼云汉，昭回其文。\n凤鸣朝阳，决河昆崙。\n代天而言，粹其德音。",
        "dynasty": "宋",
        "collection_info": null
    },
    {
        "uuid": "b78c60fde0212a68de0df2d0c78db4e2",
        "title": "代冯似宗寿楼文昌  其二",
        "author": "杨简",
        "content": "补衮大手，石色五有。\n砥柱中流，屹屹其守。\n为人所难，一辞万口。\n文昌大名，太山北斗。",
        "dynasty": "宋",
        "collection_info": null
    },
    {
        "uuid": "10f977801ad59eec40e1d37bf0ce69be",
        "title": "代冯似宗寿楼文昌  其三",
        "author": "杨简",
        "content": "云归星驾，持麾东下。\n乘流御风，琳宫燕暇。\n山水清晖，亲戚情话。\n不间遐贱，如某某者。",
        "dynasty": "宋",
        "collection_info": null
    },
    {
        "uuid": "883ade9faf77f34376ed548f4bac7dbd",
        "title": "代冯似宗寿楼文昌  其四",
        "author": "杨简",
        "content": "肆筵设席，获教蒙益。\n缱绻绸缪，问遗不息。\n万金良药，再生大德。",
        "dynasty": "宋",
        "collection_info": null
    },
    {
        "uuid": "d938eb4216a15629065ca2e938af4522",
        "title": "代冯似宗寿楼文昌  其五",
        "author": "杨简",
        "content": "阳復之望，惟公诞辰。\n何以贶之，秉国之钧。\n何以寿之，南山之椿。",
        "dynasty": "宋",
        "collection_info": null
    },
    {
        "uuid": "9797e7ba289f7d79af7c1ffad71dc37d",
        "title": "嘉定改元久旱得雨诗呈张令君  其一",
        "author": "杨简",
        "content": "底事焦劳偃室中，耕农皋月未施工。\n两龙会合千山暗，数日霖零百里同。\n举手尽称知县雨，何心领略大王风。\n再生天造奚为报，海有穷时此不穷。",
        "dynasty": "宋",
        "collection_info": null
    },
    {
        "uuid": "37ffc1a7e8d47688bc9305a66521e1eb",
        "title": "嘉定改元久旱得雨诗呈张令君  其二",
        "author": "杨简",
        "content": "两日长忧积满中，感深令祷格天工。\n欣欣处处人人喜，渺渺茫茫亩亩同。\n不至伤如无极雅，行当改赋黍离风。\n邑民颂德千和万，毫楮如何可以穷。",
        "dynasty": "宋",
        "collection_info": null
    },
    {
        "uuid": "37125ac4334e16816f8890e880db9901",
        "title": "喜雪次陈书韵",
        "author": "杨简",
        "content": "帘垂不觉夜窗明，清晓从容始下平。\n推户忽惊琼作地，登楼笑指玉为京。\n暂停枰上犹贤弈，来作絃间太古声。\n甚念衣单尘甑者，毋令彼此有亏成。",
        "dynasty": "宋",
        "collection_info": null
    },
    {
        "uuid": "8a0e271b02c720e11c6826ed36dff5f3",
        "title": "蒙检讨封送所与诸同朝倡酬盛作某老拙愧后砾某祗拜以呈",
        "author": "杨简",
        "content": "原庙陪祠晓色开，从容復指缀衣来。\n花填辇路惊何早，春向皇都特亟回。\n声赞俯躬千冠带，香浮夹道万楼台。\n传闻归燕隆亲睦，天上云韶拱玉杯。",
        "dynasty": "宋",
        "collection_info": null
    },
    {
        "uuid": "d26cc4e7b6c90805fe67fe58849176cd",
        "title": "寿倅生辰  其一",
        "author": "杨简",
        "content": "州家和气蔼新春，得所亲贤蔚豹文。\n天遣星辰为二屏，我将风月作三分。\n碧梧翠竹来华胄，岳凤溟鲲驾庆云。\n敬为同寅香一瓣，愿言臭味等炉熏。",
        "dynasty": "宋",
        "collection_info": null
    },
    {
        "uuid": "c50022edccfe1cb53f1895a71abf2a28",
        "title": "寿倅生辰  其二",
        "author": "杨简",
        "content": "方饮屠苏庆岁元，五开历草又生贤。\n沈檀斗品来樽底，梅竹交光闯水边。\n好把绯鱼追旧事，肯同螃蟹话当年。\n圣贤德业归方寸，稳取崇名上泼天。",
        "dynasty": "宋",
        "collection_info": null
    },
    {
        "uuid": "6fcf6a9c3f7133945998a9827332b65c",
        "title": "贺传宪生辰  其一",
        "author": "杨简",
        "content": "奚必生申向岳求，卧龙山水瑞光浮。\n御风天上骑箕尾，持节人间占斗牛。\n岩下光芒惊走电，笔端河汉泻新秋。\n精神已致鸣山雨，更愿为霖徧九州。",
        "dynasty": "宋",
        "collection_info": null
    },
    {
        "uuid": "2c8e77e2c14640fdc4b09069220e9116",
        "title": "贺传宪生辰  其二",
        "author": "杨简",
        "content": "鄱阳江上是瀛洲，中有神仙暂此游。\n明月襟怀民善颂，浮云喜怒我无留。\n蟠桃一熟三千岁，玉陛重瞻十二旒。\n谙尽民情并世道，从容借筯属君侯。",
        "dynasty": "宋",
        "collection_info": null
    },
    {
        "uuid": "9829fe85f59575be923dc2c3c867f0a6",
        "title": "寿赵泉使  其一",
        "author": "杨简",
        "content": "孕秀钟鼎庆源长，属近亲依日月光。\n弧矢影侵槐阴绿，熊罴梦入藕花香。\n诗书博雅今平献，政事精明古赵张。\n九府本根关大体，故分华节到鄱阳。",
        "dynasty": "宋",
        "collection_info": null
    },
    {
        "uuid": "9d980f86c23c3b590d9e3a29a89fa3b0",
        "title": "寿赵泉使  其二",
        "author": "杨简",
        "content": "来迎父老喜相扶，才大能令惠爱孚。\n十道山川新约束，三楼风月旧规模。\n岩岩气貌踰嵩华，坦坦胸襟有典谟。\n仰止光华申善颂，何当敛版向庭趋。",
        "dynasty": "宋",
        "collection_info": null
    },
    {
        "uuid": "1a34c1a8dc9a39cccddcbb929859c31e",
        "title": "临安张帅生辰诗  其一",
        "author": "杨简",
        "content": "山野书生百不知，同官元有诞辰诗。\n怪他衙报来何晚，笑我词源发处迟。\n坐想鼎来门下士，争雄尽吐腹中奇。\n如何独有关西后，只解揄扬抚恤辞。",
        "dynasty": "宋",
        "collection_info": null
    },
    {
        "uuid": "2d2280bc4d6ca40a41ae692f1d599f0a",
        "title": "临安张帅生辰诗  其二",
        "author": "杨简",
        "content": "为恐他人未必知，故推善意入歌诗。\n非夸辇毂先弹压，肯把宽仁作钝迟。\n不但舆情都喜惬，亦闻天语有褒奇。\n铺张才美终难了，只此今朝祝颂辞。",
        "dynasty": "宋",
        "collection_info": null
    },
    {
        "uuid": "7b693ea39003b21fa98b2eb40dc0b8e0",
        "title": "次韵吴机宜",
        "author": "杨简",
        "content": "十里松湖乘鴈归，酒乡近处一惊飞。\n颇闻水月中泉石，笑我年来杖履稀。",
        "dynasty": "宋",
        "collection_info": null
    },
    {
        "uuid": "22d29deeac63da89af9104b53f7bb59b",
        "title": "次韵吴天机",
        "author": "杨简",
        "content": "洪范论时常，心官职雨旸。\n分龙何效竭，负扆久忧伤。\n禾槁几于白，苗苏尚可苍。\n焦劳殊未已，诏旨欲盈箱。",
        "dynasty": "宋",
        "collection_info": null
    },
    {
        "uuid": "f834584ac334ff3ff5b8a85c099b5fb4",
        "title": "偶成  其一",
        "author": "杨简",
        "content": "风云雨雪自何来，我有干元大矣哉。\n万景出奇供杖履，羣峰环翠拱楼台。\n兴来吟咏谁裁剪，饭罢游行岂去迴。\n信口道来俱妙妙，教人寻访几枝梅。",
        "dynasty": "宋",
        "collection_info": null
    },
    {
        "uuid": "1eabe902f13df05bda41c788a023a1ea",
        "title": "偶成  其二",
        "author": "杨简",
        "content": "中堂此景亦不恶，迭嶂穷林张翠幄。\n有时云气间出没，谁能绘画得此乐。\n诗人如麻笔如椽，拟待索纸莫莫莫。\n孔子明目尚不见，枉费精神去摸索。",
        "dynasty": "宋",
        "collection_info": null
    },
    {
        "uuid": "37ee5390da4b1c1194ee57408c7ec6cc",
        "title": "示叶元吉",
        "author": "杨简",
        "content": "元吉三更非鼓声，慈湖一夜听鹅鸣。\n是同是异难声说，何虑何思自混成。\n炉炭几番来暖热，天窗一点吐圆明。\n起来又覩无穷景，水槛澄光万里清。",
        "dynasty": "宋",
        "collection_info": null
    },
    {
        "uuid": "a5e67b649c721d8455f2dedb0f25c74a",
        "title": "偶书  其一",
        "author": "杨简",
        "content": "君子不必相与言，礼乐相示甚昭然。\n礼乐相示无一言，物物事事妙莫宣。\n此妙自觉不可传，可传非觉亦非玄。\n风雨霜露无非教，哀乐相生先圣篇。",
        "dynasty": "宋",
        "collection_info": null
    },
    {
        "uuid": "4f8a0352b211ee612f2ae38af4bb6a1c",
        "title": "偶书  其二",
        "author": "杨简",
        "content": "无声之乐闻四方，纯德孔明即就将。\n哀乐相生不可见，衾裘非燠箑非凉。\n秋毫莫大泰山小，殇子上寿彭祖夭。\n入门金作示吾情，于卫磬声今不了。\n春秋冬夏风雨霜露无非教，胡为自古学者恁莫晓。\n二十年来寖多晓，是殆天欲亨吾道。\n屈指何止数十人，知及仁守或可保。\n曲礼三千不可思，至哉忠信与孝慈。\n水哉水哉也大奇，孔圣无语孟不知。",
        "dynasty": "宋",
        "collection_info": null
    },
    {
        "uuid": "0b8208c0440a936b1324b6dc38e8ca1b",
        "title": "偶书  其三",
        "author": "杨简",
        "content": "自古挑才扬，暨汉多书木。\n才木虽不同，一音贯吴蜀。\n大道无异同，奚庸析耳目。\n千载觉者几，迩来帝锡福。\n所知余百人，宗祖慈湖麓。\n天地吾施生，四时吾继续。\n日月吾光明，变化吾机轴。\n夫人同此机，宇内皆吾族。\n惟日用不知，被褐而怀玉。\n礼三百三千，是谁不备足。\n父母谁不爱，弟幼谁不育。\n事上谁不敬，对宾谁不肃。\n步步在杏坛，句句香芬馥。\n羣峰穿白云，碧流响松谷。\n谆谆帝诲我，敢不拱承嘱。\n夙兴笔此诗，既復从首读。\n此读人不闻，惟有庭前菊。",
        "dynasty": "宋",
        "collection_info": null
    },
    {
        "uuid": "8f6534a914528e8f606f7f996ea58bea",
        "title": "慈溪金沙冈歌",
        "author": "杨简",
        "content": "冈涌金沙来几里，贴天衮衮白云裏。\n雄峰健陇四奔驰，每每回顾慈溪水。\n慈溪慈溪孝名美，即天之经地之义。\n子思不知万物我发育，推与圣人自固蔽。\n己自固蔽祸犹小，固蔽后学祸甚大。\n孔子没近二千年，未有一人措其愆，汩汩昏昏到今日。\n所幸慈溪却不然，灼见子思孟子病同源。\n不得已指其蔽，写出世所不传。\n大道荡荡而平平，圣训至明至坦夷，一无荆棘相维缠。\n学子首肯斑斑焉，静明庄敬非强参。\n学者多觉近二百，事体大胜于已前。\n学徒转相启告又未已，大道行乎讵非天。",
        "dynasty": "宋",
        "collection_info": null
    },
    {
        "uuid": "64c5087aaa5a54f678f0ad5d53b0b207",
        "title": "大哉",
        "author": "杨简",
        "content": "大哉孔圣之言，哀乐相生不可见，倾耳听之不可闻。\n不见乃真见，不闻乃真闻。\n子夏虽曰敢不承，实莫之承终于昏，误认有子为师道。\n曾子觉虽小，而悟孔圣之皜皜。\n濯之暴之觉之亏，即濯即暴无不妙。\n子思孟子亦近之，惜乎小觉而大非，其言多害道。\n二子名声满天下，指其非者何其少，滋惑后学何时了。\n安得朝家专主孔圣言，尽削异说明大道。\n比一二十年觉者寖寖多，几二百人其天乎。\n春秋冬夏风雨霜露无非教，风霆流形庶物露生无非教。\n君子不必相与言，虽在畎亩之中，默然即圣无他巧。\n大哉孔圣之至言，罔极之德何以报。",
        "dynasty": "宋",
        "collection_info": null
    },
    {
        "uuid": "9fa7a17a5b711f80e356fbd44ba2134f",
        "title": "谒泰伯庙",
        "author": "杨简",
        "content": "三以天下让，先圣谓至德。\n某也拜庙下，太息復太息。\n三辞不难知，泰伯无人识。\n胡为无得称，万象妙无极。",
        "dynasty": "宋",
        "collection_info": null
    },
    {
        "uuid": "30fcd5702460d36f56b81625574d045b",
        "title": "偶作",
        "author": "杨简",
        "content": "处处青山人不识，步步踏着此岩石。\n妙妙妙妙不可言，可惜可惜大可惜。",
        "dynasty": "宋",
        "collection_info": null
    },
    {
        "uuid": "7934fe993ecfb819aca81dfd63eb4698",
        "title": "赠野牛",
        "author": "杨简",
        "content": "曾将大手挽恒河，引得龙来地起波。\n何待砚池藏滴水，工夫元不费揩磨。",
        "dynasty": "宋",
        "collection_info": null
    },
    {
        "uuid": "a879fa7c65aeb9e3901e01f62ee60b1c",
        "title": "湍水岩祷雨诗  其一",
        "author": "杨简",
        "content": "湍水龙潭古迹遗，不因老叟有谁知。\n乡人祷雨无灵日，云魃常羊尚在时。\n说与县家诚且信，去从潭所宿为期。\n回头甘泽苏枯槁，插种工夫未是迟。",
        "dynasty": "宋",
        "collection_info": null
    },
    {
        "uuid": "f228b675f483016cc0694c111e10c874",
        "title": "湍水岩祷雨诗  其二",
        "author": "杨简",
        "content": "精祷何须到处临，只祈湍水沛甘霖。\n驱除旱魃无余事，感召灵神在寸忱。\n庭砌已酣行蚁战，山川能动老龙吟。\n当知一饱皆公赐，雷地何人无喜心。",
        "dynasty": "宋",
        "collection_info": null
    },
    {
        "uuid": "660b67be6871d8e78e2cbc18257bd24e",
        "title": "蒙训",
        "author": "杨简",
        "content": "父母生子身，身是父母箇。\n如何却言我，言我大不可。\n父母在此坐，子则不敢坐。\n不坐乃当然，父母如天大。\n男儿立父旁，女儿立母旁。\n男儿拱手立，女儿敛衣裳。\n捧盥兼洒扫，将茶及奉汤。\n言语须低软，依前立正方。\n兄姊惟恭敬，弟妹常爱慈。\n饮食先尊长，不敢遽有之。\n尊长若嗔我，嗔我是爱我。\n欲我为君子，所以约束我。\n语话须诚实，步履学疎迟。\n头容常正直，四体莫邪欹。",
        "dynasty": "宋",
        "collection_info": null
    },
    {
        "uuid": "1f436e8bf5c65bec8f6f7be84003eb20",
        "title": "金明池",
        "author": "杨简",
        "content": "燕语鶑啼，杏坛春色。\n为甚无人领略，又添箇山青水绿。\n是多多少少明明白白，对面不识。\n方且荡然放逸，不亦文辞雕琢。\n圣人道君子不必相与言，但示以礼乐，礼乐无言莫穿凿。\n一味融融，无穷静乐。\n步步行行皆妙用，言言句句俱寂寞。\n舜曰道心，明心即道。\n百姓日用，不知不觉。\n从学者再三勤勤有请，也只不可说着。",
        "dynasty": "宋",
        "collection_info": null
    },
    {
        "uuid": "ef6d6284c6d05350fb8c3da511ae6d4e",
        "title": "历代诗 三皇五帝",
        "author": "杨简",
        "content": "混沌凿开知几岁，洪荒莫考传承裔。\n但闻前史载三皇，伏义神农及黄帝。\n三皇之后五帝传，少昊颛顼高辛继。\n唐尧虞舜又继之，天下于斯为盛际。",
        "dynasty": "宋",
        "collection_info": null
    },
    {
        "uuid": "110cee4b4dfcff0565b6c9e2cb0337f9",
        "title": "历代诗 夏",
        "author": "杨简",
        "content": "尧舜天位传禹王，禹之子启传太康。\n仲康王相少康后，王宁王槐及王芒。\n王泄不降王扃立，王廑孔甲何淫荒。\n王皋之后有王发，桀放南巢夏始亡。\n十七君余四百岁，夏之天下遂为商。",
        "dynasty": "宋",
        "collection_info": null
    },
    {
        "uuid": "3dfe7008e5d44571de6ca0fa8c2858b7",
        "title": "历代诗 商",
        "author": "杨简",
        "content": "商汤兴时民戴后，外丙仲壬继其后。\n太甲沃丁及太庚，小甲雍己及太戊。\n仲丁外壬河亶甲，祖乙祖辛传沃甲。\n祖丁相继有南庚，阳甲之后是盘庚。\n盘庚能復兴商邑，不幸小辛小乙立。\n武丁有德号高宗，祖庚祖甲又无功。\n廪辛庚丁逢武乙，太丁帝乙衰王室。\n末有纣辛名曰受，民心遂归周武后。\n六百余年三十主，周得天下商遂亡。",
        "dynasty": "宋",
        "collection_info": null
    },
    {
        "uuid": "4b1e06ab5fa3de1afc0dffdcafc0abfd",
        "title": "历代诗 西周",
        "author": "杨简",
        "content": "后稷文王世几传，武王方得天下全。\n成康昭穆及共懿，孝夷之后厉兼宣。\n幽王见杀平王立，以上凡经四百年。",
        "dynasty": "宋",
        "collection_info": null
    },
    {
        "uuid": "b1a15de0ba4a2c4a080e811e88dd61fd",
        "title": "历代诗 东周",
        "author": "杨简",
        "content": "平王避难迁洛阳，桓庄僖惠襄顷匡。\n定简灵景兼悼敬，二百余年春秋王。\n春秋之后周之晚，元王贞定相承纂。\n哀考威烈遂传安，夷烈显圣慎靓赧。\n三十七主始为秦，八百余年谁谓短。",
        "dynasty": "宋",
        "collection_info": null
    },
    {
        "uuid": "9e7a9d8eafe1e02a683cc95048f58269",
        "title": "历代诗 泰",
        "author": "杨简",
        "content": "始皇继周称皇帝，传子胡亥为二世。\n子婴灞上降汉王，四十余年非久计。",
        "dynasty": "宋",
        "collection_info": null
    },
    {
        "uuid": "30f146846efef6b3721b4ce45cf48d6d",
        "title": "历代诗 西汉",
        "author": "杨简",
        "content": "西汉十二君，高惠吕后文。\n景帝传于武，遂及昭宣元。\n成哀平帝后，王莽乃为君。\n昌邑兼孺子，二人不足云。",
        "dynasty": "宋",
        "collection_info": null
    },
    {
        "uuid": "7b250cc9868c135cac18c69527eae863",
        "title": "历代诗 东汉",
        "author": "杨简",
        "content": "东汉之光武，高皇九世孙。\n诛莽中兴后，依前十二传。\n明章称显肃，乃及和殇安。\n顺贤冲与质，桓灵极不君。\n终当孝献帝，汉室遂三分。",
        "dynasty": "宋",
        "collection_info": null
    },
    {
        "uuid": "ef96328798bed916660ccb5aee5f1035",
        "title": "历代诗 三国 其一",
        "author": "杨简",
        "content": "两汉四百载，分为魏蜀吴。\n曹操始居邺，刘备据成都。\n孙权在金陵，鼎足互相图。",
        "dynasty": "宋",
        "collection_info": null
    },
    {
        "uuid": "932edefc2ad707461df56b6894a1e2be",
        "title": "历代诗 三国 其二",
        "author": "杨简",
        "content": "蜀从刘备传后主，四十余年为魏虏。\n吴传孙亮至孙休，晋封孙皓归命侯。\n魏有文明俱称帝，齐王高贵还相继。\n陈留王立共五君，大业卒传司马懿。",
        "dynasty": "宋",
        "collection_info": null
    },
    {
        "uuid": "b28a5bcc6d86a6629c567f92285f6355",
        "title": "历代诗 西晋",
        "author": "杨简",
        "content": "晋人司马氏，相魏敢专权。\n懿师昭不帝，追谥宣景文。\n武帝受魏禅，惠帝实童昏。\n刘聪害怀愍，由此失中原。",
        "dynasty": "宋",
        "collection_info": null
    },
    {
        "uuid": "532c6692051b0a3068378ece208e8f90",
        "title": "历代诗 东晋",
        "author": "杨简",
        "content": "夷狄陷河洛，元帝南渡江。\n宣帝之曾孙，立号都建康。\n明成康与穆，哀废最堪伤。\n简文武安后，桓玄暂称王。\n卒闻恭帝世，逊位宋武皇。\n两晋十五主，二百年而亡。",
        "dynasty": "宋",
        "collection_info": null
    },
    {
        "uuid": "df3b80291510a43d078fac7dc144f0e8",
        "title": "历代诗 宋",
        "author": "杨简",
        "content": "宋武是刘裕，传位从东晋。\n荥阳与文帝，遂传武帝骏。\n前废乃有明，后废乃立顺。\n八主六十年，萧齐因继运。",
        "dynasty": "宋",
        "collection_info": null
    },
    {
        "uuid": "03c32173088bccf5d4e008da51e1ea0f",
        "title": "历代诗 齐",
        "author": "杨简",
        "content": "齐主萧道成，乃是萧何孙。\n武帝鬰林王，海陵鸣帝鸾。\n东昏至和帝，七主不足论。\n二十有四年，萧梁遂建元。",
        "dynasty": "宋",
        "collection_info": null
    },
    {
        "uuid": "55de1ae505d41f05469e2390cadc43ae",
        "title": "历代诗 梁",
        "author": "杨简",
        "content": "萧衍梁武帝，其子号简文。\n孝元恭皇帝，前后共四君。\n五十有六载，大位俱于陈。",
        "dynasty": "宋",
        "collection_info": null
    },
    {
        "uuid": "d79b99ea4a287a66fd425c3c8c079fc2",
        "title": "历代诗 陈",
        "author": "杨简",
        "content": "陈武名霸先，文帝废帝传。\n宣帝及后主，共三十二年。\n六朝至此灭，天下归杨坚。",
        "dynasty": "宋",
        "collection_info": null
    },
    {
        "uuid": "286003d524964f9730109378780c82ac",
        "title": "历代诗 隋",
        "author": "杨简",
        "content": "杨坚隋高皇，炀帝遂淫荒。\n恭帝不足道，四海正扰攘。\n三主四十年，天下禅于唐。",
        "dynasty": "宋",
        "collection_info": null
    },
    {
        "uuid": "7c7d17c45b5b51ae0e2a73a75f990147",
        "title": "历代诗 唐",
        "author": "杨简",
        "content": "唐祖是李渊，太宗高则天。\n中宗曾见废，睿宗传与玄。\n肃代德顺宪，穆敬文武宣。\n懿僖及昭哀，二十一君传。\n二百九十四，朱梁称元年。",
        "dynasty": "宋",
        "collection_info": null
    },
    {
        "uuid": "5f83de1fec618b95417f4a30b7d973b4",
        "title": "历代诗 五代",
        "author": "杨简",
        "content": "梁主是朱温，篡唐都汴宋。\n友珪及末帝，灭于李克用。\n庄宗克用子，灭梁又称唐。\n明宗与愍潞，灭于石敬瑭。\n敬瑭晋高祖，其子号少主。\n虏为负义侯，契丹入中土。\n晋亡汉始立，知远实姓刘。\n传子称隠帝，二世遂为周。\n周家有太祖，姓郭乃名威。\n世宗及恭帝，仅能十载期。\n共五十三年，天命遂有归。",
        "dynasty": "宋",
        "collection_info": null
    },
    {
        "uuid": "21dabce890bf5018a63d200f92cab0c6",
        "title": "历代诗 宋",
        "author": "杨简",
        "content": "太祖太宗兄授弟，两派天源称善继。\n真宗嗣位及仁宗，以子传孙皆圣裔。\n英宗有诏嗣濮王，次及神宗哲宗世。\n徽宗行道付钦宗，高宗南渡中兴帝。\n孝宗之末嗣秀王，揖逊而朝诚鲜俨。",
        "dynasty": "宋",
        "collection_info": null
    },
    {
        "uuid": "779de2de4085efdcb5e787586df1ecc6",
        "title": "凈土院",
        "author": "杨简",
        "content": "此意分明有底深，蒲团斜倚满铺阴。\n岂容俗子閒抬眼，只许清风得入林。\n我对此君无一事，自言幽处直千金。\n古人今已成陈迹，犹向当年击处寻。",
        "dynasty": "宋",
        "collection_info": null
    },
    {
        "uuid": "bd75019ea3d599b6d009ef789d3daeaa",
        "title": "题华盖仙山院默斋",
        "author": "杨简",
        "content": "渐渐疎钟动，幽深一径开。\n炎光隔林麓，清兴遶崔嵬。\n拟作临流赋，应须倩雨催。\n小窗宜挂起，且放竹风来。",
        "dynasty": "宋",
        "collection_info": null
    },
    {
        "uuid": "d98d248d1d910c2526006abde8e25c1d",
        "title": "题进月堂",
        "author": "杨简",
        "content": "我有一轮月，不圆又不缺。\n更无昼与夜，光耀常洞彻。\n纵有蔀屋遮，亦莫之閒绝。\n将此以为烛，难作进退说。",
        "dynasty": "宋",
        "collection_info": null
    },
    {
        "uuid": "1043c137be776b60223914cdce75487b",
        "title": "绝句",
        "author": "杨简",
        "content": "凈几横琴晓寒，梅花落在絃间。\n我欲清吟无句，转烦门外青山。",
        "dynasty": "宋",
        "collection_info": null
    },
    {
        "uuid": "8d6fe5b0689274488b3bd5d5dbaa44a6",
        "title": "明堂侍祠十绝  其一",
        "author": "杨简",
        "content": "礼行肆类又称禋，喜见承平景铄信。\n堪笑汉人夸肸蠁，何如明德远精纯。",
        "dynasty": "宋",
        "collection_info": null
    },
    {
        "uuid": "9b6835c9065157ef186e430aeae970a6",
        "title": "明堂侍祠十绝  其二",
        "author": "杨简",
        "content": "先皇鸿烈冠重兴，庙社依然总燕宁。\n今日孝思严陟配，必知深妥在天灵。",
        "dynasty": "宋",
        "collection_info": null
    },
    {
        "uuid": "6f6038bb63b610148f5f3f227b845d09",
        "title": "明堂侍祠十绝  其三",
        "author": "杨简",
        "content": "玉轪纔驰霁色开，都人欢呼殷如雷。\n曰旸曰雨元无定，都自吾皇一念来。",
        "dynasty": "宋",
        "collection_info": null
    },
    {
        "uuid": "3b097217afc77514c0d74bd071bf1331",
        "title": "明堂侍祠十绝  其四",
        "author": "杨简",
        "content": "唱彻严更凤钥开，侍祠济济列崇陔。\n小臣亦忝廊西献，惟秉温恭对越来。",
        "dynasty": "宋",
        "collection_info": null
    },
    {
        "uuid": "fab7a13a83f3eefff8866964c3a8fef8",
        "title": "明堂侍祠十绝  其五",
        "author": "杨简",
        "content": "玉佩珊珊出禁扉，金莲分炬散芳菲。\n祠班咫尺临黄道，惹得天香满袖归。",
        "dynasty": "宋",
        "collection_info": null
    },
    {
        "uuid": "4c60b74fcd2dba400c716490c9b4462f",
        "title": "明堂侍祠十绝  其六",
        "author": "杨简",
        "content": "登歌奏罢乐初成，懿懿芬芬荐德馨。\n好是天心彰信顺，故教华月吐青冥。",
        "dynasty": "宋",
        "collection_info": null
    },
    {
        "uuid": "379c6eab756cbdfd4977664124b36d51",
        "title": "明堂侍祠十绝  其七",
        "author": "杨简",
        "content": "合宫深敞匝修廊，万烛辉辉粲奉璋。\n自有质文昭俭度，不须扬厉述齐房。",
        "dynasty": "宋",
        "collection_info": null
    },
    {
        "uuid": "07aba321315d21a7cb9ea05744b7ae96",
        "title": "明堂侍祠十绝  其八",
        "author": "杨简",
        "content": "左个明堂是集英，鹄袍曾此接文明。\n馂余款听钧天奏，疑是吾伊雅颂声。",
        "dynasty": "宋",
        "collection_info": null
    },
    {
        "uuid": "9cfce27861c4b9f63fc574de9f1500c4",
        "title": "明堂侍祠十绝  其九",
        "author": "杨简",
        "content": "千官移仗拱端门，一日鷄竿万里春。\n汤网本疏民自格，要知家法在深仁。",
        "dynasty": "宋",
        "collection_info": null
    },
    {
        "uuid": "ca9b4e5bd7ac4949a8d26dd4fd5695dd",
        "title": "明堂侍祠十绝  其一○",
        "author": "杨简",
        "content": "肸蠁丰融富媪釐，班迴长乐奉愉怡。\n休嘉最易生安逸，翼翼当如未祼时。",
        "dynasty": "宋",
        "collection_info": null
    },
    {
        "uuid": "4468f19209b862fa165ab4f8884519d0",
        "title": "妙庭观",
        "author": "杨简",
        "content": "古人所弃今人慕，不谓苏公亦世情。\n此话若教天上听，定须笑倒董双成。",
        "dynasty": "宋",
        "collection_info": null
    },
    {
        "uuid": "2f9d03ecbd4fa6786075d95a388c52f5",
        "title": "庆元二年冬后圃蔬茎连理篱杨殊木同枝又蓏生连实东园橘亦并蒂一年四瑞",
        "author": "杨简",
        "content": "兄弟和气与天通，连理蔬茎瑞鬰葱。\n造化神机非远近，不当言异又言同。",
        "dynasty": "宋",
        "collection_info": null
    },
    {
        "uuid": "adb430c42cb3915b57b49bab5d0282bf",
        "title": "句  其一",
        "author": "杨简",
        "content": "山禽说我胸中事，烟柳藏他物外机。",
        "dynasty": "宋",
        "collection_info": null
    },
    {
        "uuid": "3186ae281d398b2c9f5f5786e802f8e2",
        "title": "句  其二",
        "author": "杨简",
        "content": "万里苍茫融妙意，三杯虚白浴天真。",
        "dynasty": "宋",
        "collection_info": null
    }
]