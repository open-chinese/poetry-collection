[
    {
        "title": "到夔州",
        "author": "冉居常",
        "content": "缥缈飞楼压旧城，年年来听峡猿吟。\n衣裳惯见秋风冷，梦寐常愁塞日阴。\n霜露园林千古事，波涛鸥鹭一生心。\n祗应庾信频飘泊，正坐江关缘分深。",
        "dynasty": "宋",
        "collection_info": null
    },
    {
        "title": "夔州试院呈诸公  其一",
        "author": "冉居常",
        "content": "他年虫篆老书生，谬向文闱预领衡。\n敢道灵鳌嗟赑屃，祗愁洼马赋峥嵘。\n旧传锦样心虽愧，新拣沙金眼自明。\n收拾美庄逃谤去，升沈脚迹任诸英。",
        "dynasty": "宋",
        "collection_info": null
    },
    {
        "title": "夔州试院呈诸公  其二",
        "author": "冉居常",
        "content": "粉袍切勿笑冬烘，且踏烧残鼠尾踪。\n总是炎蒸同造榜，不妨衣钵继登庸。\n云移白帝鹏霄近，月入清秋桂子浓。\n愿得词锋倚天剑，借君雷雨化蛟龙。",
        "dynasty": "宋",
        "collection_info": null
    },
    {
        "title": "白帝庙",
        "author": "冉居常",
        "content": "西南割据几何年，长託威灵滟滪前。\n霸气不随天数尽，神祠犹压地形偏。\n舟航岁晚方孤客，关塞山寒更莫烟。\n欲论兴亡愁意绪，持杯寂寞酹山川。",
        "dynasty": "宋",
        "collection_info": null
    },
    {
        "title": "上元竹枝歌和曾大卿  其一",
        "author": "冉居常",
        "content": "青春恼人思跰跹，女郎市酒趣数钱。\n不道翁家久留客，红裆幔结赛秋韆。",
        "dynasty": "宋",
        "collection_info": null
    },
    {
        "title": "上元竹枝歌和曾大卿  其二",
        "author": "冉居常",
        "content": "学箫学鼓少年群，准拟春来奉使君。\n自向琱笼作行队，安排好曲写殷勤。",
        "dynasty": "宋",
        "collection_info": null
    },
    {
        "title": "上元竹枝歌和曾大卿  其三",
        "author": "冉居常",
        "content": "珍珠络结绣衣裳，家住江南山后乡。\n闻道使君重行乐，争携腰鼓趁年光。",
        "dynasty": "宋",
        "collection_info": null
    }
]