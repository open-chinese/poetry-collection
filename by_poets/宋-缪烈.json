[
    {
        "uuid": "cc6a298bae1f6327c395f29da4918d2f",
        "title": "狮子岩",
        "author": "缪烈",
        "content": "幽岩萧飒商飈起，一天灏气凉如水。\n金井梧飞兰谷芳，长江浪冷莼鱼美。\n雁字半侧银鈎欹，云光凈扫光陆离。\n桂花岩下香满枝，随意催送到书帷。\n碧潭烟敛琉璃滑，素娥乘鸾下天阙。\n清晖深射水晶宫，虚明澄澈蛟龙窟。\n上下天光一镜浮，冰轮碾破一天秋。\n今来古往事悠悠，月自升沈水自流。",
        "dynasty": "宋",
        "collection_info": null
    }
]