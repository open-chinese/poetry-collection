[
    {
        "uuid": "9d1af0b999484e0739e5395c1c6ddb88",
        "title": "迷仙引 春阴霁",
        "author": "关咏",
        "content": "春阴霁。\n岸柳参差，袅袅金丝细。\n画阁昼眠莺唤起。\n烟光媚。\n燕燕双高，引愁人如醉。\n慵缓步，眉敛金铺倚。\n嘉景易失，懊恼韶光改。\n花空委。\n忍厌厌地。\n施朱粉，临鸾鉴，腻香销减摧桃李。\n独自个凝睇。\n暮云暗、遥山翠。\n天色无情，四远低垂淡如水。\n离恨托、征鸿寄。\n旋娇波、暗落相思泪。\n妆如洗。\n向高楼、日日春风里。\n悔凭阑、芳草人千里。",
        "dynasty": "宋",
        "collection_info": null
    },
    {
        "uuid": "169cc4abb97c8b0f4db112a7c8001145",
        "title": "高峰",
        "author": "关咏",
        "content": "独爱高峰最上头，夕阳烟树见严州。\n子陵贪向溪边钓，应未曾来此地游。",
        "dynasty": "宋",
        "collection_info": null
    },
    {
        "uuid": "df966a03bd2c51831d9a0abae19b6aa4",
        "title": "题左溪齐云阁",
        "author": "关咏",
        "content": "白云来轩户，清风生涧壑。\n山僧不管春，岩花开自落。",
        "dynasty": "宋",
        "collection_info": null
    }
]