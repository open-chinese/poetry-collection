[
    {
        "uuid": "2948b4bcb3e63c0c06eb09e5752b031d",
        "title": "木兰花慢 美兰堂昼永",
        "author": "范周",
        "content": "美兰堂昼永，晏清暑、晚迎凉。\n控水槛风帘，千花竞拥，一朵偏双。\n银塘。\n尽倾醉眼，讶湘娥、倦倚两霓裳。\n依约凝情鉴里，并头宫面高妆。\n莲房。\n露脸盈盈，无语处、恨何长。\n有翡翠怜红，鸳鸯妒影，俱断柔肠。\n凄凉。\n芰荷暮雨，褪娇红、换紫结秋房。\n堪把丹青对写，凤池归去携将。",
        "dynasty": "宋",
        "collection_info": null
    },
    {
        "uuid": "982a09653836ae4b103a1b98d9c46ed3",
        "title": "宝鼎现 夕阳西下",
        "author": "范周",
        "content": "夕阳西下，暮霭红隘，香风罗绮。\n乘丽景、华灯争放，浓焰烧空连锦砌。\n睹皓月、浸严城如画，花影寒笼绛蕊。\n渐掩映、芙蓉万顷，迤逦齐开秋水。\n太守无限行歌意。\n拥麾幢、光动珠翠。\n倾万井、歌台舞榭，瞻望朱轮骈鼓吹。\n控宝马、耀貔貅千骑。\n银烛交光数里。\n似乱簇、寒星万点，拥入蓬壶影里。\n宴阁多才，环艳粉、瑶簪珠履。\n恐看看、丹诏催奉，宸游燕侍。\n便趁早、占通宵醉。\n缓引笙歌妓。\n任画角、吹老寒梅，月落西楼十二。",
        "dynasty": "宋",
        "collection_info": null
    },
    {
        "uuid": "37779eff0c512b99e4266101c39a55e2",
        "title": "木香",
        "author": "范周",
        "content": "暖风吹麝入铅华，不肯随春到谢家。\n半夜粉寒香泣露，也应和月怨梨花。",
        "dynasty": "宋",
        "collection_info": null
    },
    {
        "uuid": "4335bb29acf5c17d643234883abd027e",
        "title": "题监簿石存中园亭壁",
        "author": "范周",
        "content": "范周来谒石存中，未必存中似石崇。\n可惜南山焦尾虎，低头拜狗作乌龙。",
        "dynasty": "宋",
        "collection_info": null
    },
    {
        "uuid": "646f2038e7621bc4f9455225eee2558a",
        "title": "与府庠诸坐巡夜",
        "author": "范周",
        "content": "自古轻儒孰若秦，山河社稷付他人。\n而今重士如周室，忍使书生作夜巡。",
        "dynasty": "宋",
        "collection_info": null
    },
    {
        "uuid": "b07a38c7c2daa4d0187e00c97cee5beb",
        "title": "昆山",
        "author": "范周",
        "content": "万迭青峦压巨昆，四垂空阔水天分。\n夜光寒带三江月，春色阴连百里云。\n桂子鹤惊空半落，天香僧出定中闻。\n不将此境凭张益，三百年来属老文。",
        "dynasty": "宋",
        "collection_info": null
    },
    {
        "uuid": "7cffeaaef0935f4c75e71b74ebce55da",
        "title": "句",
        "author": "范周",
        "content": "一瓢有道泰山重，五鼎不义鸿毛轻。",
        "dynasty": "宋",
        "collection_info": null
    }
]