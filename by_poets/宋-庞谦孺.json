[
    {
        "title": "使虏过汴京作",
        "author": "庞谦孺",
        "content": "苍龙观阙东风外，黄道星辰北斗边。\n月照九衢平似水，胡儿吹笛内门前。",
        "dynasty": "宋",
        "collection_info": null
    },
    {
        "title": "日暮",
        "author": "庞谦孺",
        "content": "水底晃微霞，孤村古路叉。\n稻檐排冻雀，牛背落昏鸦。\n行客犹贪路，归帆未到家。\n交游书札断，寂寞过天涯。",
        "dynasty": "宋",
        "collection_info": null
    },
    {
        "title": "题渡水罗汉画",
        "author": "庞谦孺",
        "content": "偏袒右肩赤一膊，开颜含笑不作恶。\n广深莫种金莲花，故使浮杯衬双脚。\n心既忘形亦忘怖，徒使旁观毛髮竖。\n本无行止令人图，竟到彼岸归何处。\n我知画者意识真，是故古来传至今。\n亦无此心可得惊，亦无此身可得沈。\n浪头乘风正得路，不动庄严几时去。\n从今不往亦不还，一幅之间作常住。\n君不闻古人祇作如是观，请公莫问何以故。",
        "dynasty": "宋",
        "collection_info": null
    },
    {
        "title": "郊居九日",
        "author": "庞谦孺",
        "content": "树夹门方正，溪侵岸欲隤。\n水摇云影动，风抑鸟声回。\n篱缺舟常过，庭空客不来。\n故人经岁月，又见菊花开。",
        "dynasty": "宋",
        "collection_info": null
    },
    {
        "title": "古诗  其一",
        "author": "庞谦孺",
        "content": "处身干坤中，适意乃其常。\n贫贱亦天然，尤怨徒自伤。\n平生赋命薄，守己岂不良。\n量分稍过差，神理翻百殃。\n苟无济世具，希进未免狂。\n鄙哉绵上人，远迹空潜藏。\n市朝车马喧，不碍松菊芳。\n何妨着衣冠，用舍姑逢场。\n傥无侥倖心，世亦不见戕。",
        "dynasty": "宋",
        "collection_info": null
    },
    {
        "title": "古诗  其二",
        "author": "庞谦孺",
        "content": "十旬五旬病，三日两日饿。\n闭门本求安，岁月不可过。\n秋成尚百日，急迫如星火。\n西风吹楸林，木叶朝来堕。\n夕阳下城头，蟋蟀鸣户左。\n褰裳临溪水，照影非昔我。\n悲歌动邻里，惨惨风满座。\n怀深声愈凄，辞绝意难和。\n人生一世间，太半逢坎坷。\n为乐须及时，倏忽伤老大。",
        "dynasty": "宋",
        "collection_info": null
    },
    {
        "title": "古诗  其三",
        "author": "庞谦孺",
        "content": "西风正浩荡，出门无所寻。\n强起理菊花，聊以慰我心。\n傍篱见南山，经旬阻秋霖。\n岂不欲傲游，虑此泥泞深。\n凉飚带寒烟，暝色着高林。\n归鸟未遑栖，槭槭风叶吟。\n游子悲故乡，感嘆岁月深。\n一室蔽蓬蒿，空壶绝孤斟。\n徘徊东墙下，仰视林端参。\n耿耿夜何长，白露湿衣襟。",
        "dynasty": "宋",
        "collection_info": null
    },
    {
        "title": "古诗  其四",
        "author": "庞谦孺",
        "content": "初日照池底，游鱼戏涟漪。\n落日延西林，蜻蜓弄斜晖。\n忘情体自适，不但禽鸟微。\n以兹慰心胸，富贵如何违。\n舍策看清溪，步屧临荆扉。\n青天委长流，孤云无所依。\n居然忘物我，身世忽若遗。",
        "dynasty": "宋",
        "collection_info": null
    },
    {
        "title": "古诗  其五",
        "author": "庞谦孺",
        "content": "凡人种园花，但取红紫丽。\n今我种园花，所乐在生意。\n侵晨草露湿，园林有清气。\n寝兴不裹首，散策遶花次。\n次第除繁枝，分明去浪蕊。\n客至旋结襟，舍柯惜余味。\n新稍纔过屋，弱干渐拂地。\n是中有深趣，欣然心自慰。",
        "dynasty": "宋",
        "collection_info": null
    },
    {
        "title": "古诗  其六",
        "author": "庞谦孺",
        "content": "送客出河门，返手闭篱关。\n归来悬午窗，坐看屋上山。\n众雏困未觉，捣药声已残。\n倦鸟止不飞，鸡犬亦在栏。\n高林静白日，时觉鸟声闲。\n寂寂穷巷中，翳翳桑柘间。\n不妨麻稻香，无时来鼻端。",
        "dynasty": "宋",
        "collection_info": null
    },
    {
        "title": "古诗四首呈刘行简给事丈  其一",
        "author": "庞谦孺",
        "content": "人生寄寒暑，销铄如然薪。\n但见烈火炎，倏忽糜灰尘。\n不过数十改，即已无此身。\n岂不甚哀哉，言之为酸辛。\n达士易与足，一饱即自伸。\n遇者运多途，贪婪丧其真。\n如此不饮酒，徒为世上人。",
        "dynasty": "宋",
        "collection_info": null
    },
    {
        "title": "古诗四首呈刘行简给事丈  其二",
        "author": "庞谦孺",
        "content": "一室守丘壑，四海无遐想。\n乐此邻里欢，坐阅草木长。\n燕寝北窗下，枕几遂俯仰。\n清风动柴荆，白日照穷巷。\n接目有佳色，到耳无惊响。\n乐哉心迹安，庶保神气养。\n百年茅檐下，邈矣千载上。",
        "dynasty": "宋",
        "collection_info": null
    },
    {
        "title": "古诗四首呈刘行简给事丈  其三",
        "author": "庞谦孺",
        "content": "少年负豪气，乃心在有为。\n天下非我能，胡为久栖栖。\n圣贤既在上，治具皆设施。\n一廛为天氓，岂不乐在兹。\n但愿禾黍肥，富贵从此辞。\n雨露被东皋，草木含华滋。\n一物遂生成，仰荷皇天私。\n努力且加餐，已矣復何期。",
        "dynasty": "宋",
        "collection_info": null
    },
    {
        "title": "古诗四首呈刘行简给事丈  其四",
        "author": "庞谦孺",
        "content": "人无百年期，乃为千岁根。\n蓄积为众鶵，此意古所敦。\n悯余贫贱士，窘束未易论。\n今岁夏潦至，信宿水浸门。\n旧粟已告竭，新稼无一存。\n朝分糠籺餐，暮掇藜藿吞。\n一身未保活，况敢念子孙。\n虽云伤我怀，赋命不可奔。\n未死尚为氓，一息犹天恩。",
        "dynasty": "宋",
        "collection_info": null
    },
    {
        "title": "绝句",
        "author": "庞谦孺",
        "content": "小雨收溪北，微云没舍西。\n地暄鹦鹉斗，日暖鹧鸪啼。",
        "dynasty": "宋",
        "collection_info": null
    },
    {
        "title": "无题二首  其一",
        "author": "庞谦孺",
        "content": "春风桃李容，能得几时好。\n谁怜涧底花，自对春风老。",
        "dynasty": "宋",
        "collection_info": null
    },
    {
        "title": "无题二首  其二",
        "author": "庞谦孺",
        "content": "可惜花无主，分明枉过春。\n谁怜桃李艷，却属路行人。",
        "dynasty": "宋",
        "collection_info": null
    },
    {
        "title": "绝句三首  其一",
        "author": "庞谦孺",
        "content": "楚天落日暮云浮，痛饮狂歌不觉愁。\n醉眼山光似乡曲，怎知身在汉江头。",
        "dynasty": "宋",
        "collection_info": null
    },
    {
        "title": "绝句三首  其二",
        "author": "庞谦孺",
        "content": "汉口风光恼杀人，绿杨无数绕江津。\n草堂日日来新燕，钓艇时时得锦鳞。",
        "dynasty": "宋",
        "collection_info": null
    },
    {
        "title": "绝句三首  其三",
        "author": "庞谦孺",
        "content": "大别寺前春草深，凤栖山下汉江清。\n空村野陇谁为主，赖有流移旅客耕。",
        "dynasty": "宋",
        "collection_info": null
    },
    {
        "title": "表侄赵文鼎监税传老拙所定九品杜诗说正宗作诗告之",
        "author": "庞谦孺",
        "content": "平生竭力参诗句，久矣冥搜见机杼。\n岂惟藴蓄彻遮栏，要使幽深尽呈露。\n君今学诗叩妙理，颇已具眼识精粗。\n他年陶冶融心神，好与造化开门户。\n读之便感谁使然，若见其事在其处。\n会须体物夺天机，便可分庭抗李杜。\n风骚乐府久寂寞，但见坡谷正驰骛。\n君才妙龄中科选，第恐此道非先务。\n诗分九品吾所创，妄与正宗闢行路。\n君今持此欲谁论，勿使羣言生谤怒。",
        "dynasty": "宋",
        "collection_info": null
    },
    {
        "title": "还至吴兴春事已过绿阴森然小圃可爱摘青梅尝煮酒一首",
        "author": "庞谦孺",
        "content": "为客清霜重，归来夏木苍。\n鸡鹅惊甚大，童稚觉微长。\n花絮今无迹，园林未肯荒。\n青梅应可摘，腊酒要开尝。",
        "dynasty": "宋",
        "collection_info": null
    },
    {
        "title": "闻虏人败于柘皋作口号十首  其一",
        "author": "庞谦孺",
        "content": "正阳门下草还生，宫殿无人也自春。\n上皇昔日登临地，愁杀当时老大臣。",
        "dynasty": "宋",
        "collection_info": null
    },
    {
        "title": "闻虏人败于柘皋作口号十首  其二",
        "author": "庞谦孺",
        "content": "铁鹞乘时转海津，兜牟闪闪白如银。\n只今边郡羞投拜，淮北淮南正杀人。",
        "dynasty": "宋",
        "collection_info": null
    },
    {
        "title": "闻虏人败于柘皋作口号十首  其三",
        "author": "庞谦孺",
        "content": "文武宣和盛两班，当时都道取燕山。\n三京随手残烧尽，今日谁迎二圣还。",
        "dynasty": "宋",
        "collection_info": null
    },
    {
        "title": "闻虏人败于柘皋作口号十首  其四",
        "author": "庞谦孺",
        "content": "黏罕中间陷两京，当时兀朮尚无名。\n如今索斗无时了，不使山川见太平。",
        "dynasty": "宋",
        "collection_info": null
    },
    {
        "title": "闻虏人败于柘皋作口号十首  其五",
        "author": "庞谦孺",
        "content": "胡马纵横压上流，朝廷岁岁讲防秋。\n相公必欲安淮甸，早发官兵据寿州。",
        "dynasty": "宋",
        "collection_info": null
    },
    {
        "title": "闻虏人败于柘皋作口号十首  其六",
        "author": "庞谦孺",
        "content": "京口人来说禁江，似闻胡骑再跳梁。\n夜来急递传新报，见说官军战顺昌。",
        "dynasty": "宋",
        "collection_info": null
    },
    {
        "title": "闻虏人败于柘皋作口号十首  其七",
        "author": "庞谦孺",
        "content": "闻道诸军遣背嵬，柘皋合战打头回。\n不烦宣抚亲提剑，铁塔前锋一布摧。",
        "dynasty": "宋",
        "collection_info": null
    },
    {
        "title": "闻虏人败于柘皋作口号十首  其八",
        "author": "庞谦孺",
        "content": "战伐无多生女真，人传强半是签军。\n可怜尽死天兵手，但恐官家不得闻。",
        "dynasty": "宋",
        "collection_info": null
    },
    {
        "title": "闻虏人败于柘皋作口号十首  其九",
        "author": "庞谦孺",
        "content": "一自官军报捷频，番人无数愿归明。\n渠魁未必能方略，所恃多多以力争。",
        "dynasty": "宋",
        "collection_info": null
    },
    {
        "title": "闻虏人败于柘皋作口号十首  其一○",
        "author": "庞谦孺",
        "content": "今年太岁火逢辛，火德炎炎照紫宸。\n眼看点虏遭天破，未必朝廷用一人。",
        "dynasty": "宋",
        "collection_info": null
    },
    {
        "title": "闻虏酋被戕淮南渐平喜而作诗",
        "author": "庞谦孺",
        "content": "圣主久临御，戢戈息生灵。\n狂胡犯天纪，跃马舍虏庭。\n四海涨烽烟，白昼亦晦冥。\n不惟师无名，岂有间可乘。\n大将失经略，淮壖气如蒸。\n虏骑犯和州，采石势不胜。\n登坛刑白马，意气甚凭陵。\n朝廷颇忧虞，众心若摇旌。\n谁知肘腋祸，自彼萧墙兴。\n皇天相我多，一失遂有能。\n黔黎卖钗钏，果见酒价腾。\n坐收不战功，宵旰今已宁。\n宸章粲星斗，蜂目见丹青。\n行行若死然，此亦不足称。\n谁云暴无伤，以兹庶可惩。",
        "dynasty": "宋",
        "collection_info": null
    },
    {
        "title": "答何中丞伯寿",
        "author": "庞谦孺",
        "content": "三载皇舆驻武林，宫前新柳渐成阴。\n西湖风月愁难度，艮岳峰峦梦枉寻。\n老马惊思归汴路，寒江吼激破胡心。\n白苹洲上怀乡久，夜夜啼鹃卧未深。",
        "dynasty": "宋",
        "collection_info": null
    }
]