[
    {
        "uuid": "b7a49e3e8d057a6bb3608f92bac25586",
        "title": "临封杂咏  其一",
        "author": "田开",
        "content": "我爱临封好，人烟十里赊。\n秋风三酿酒，风景四时花。\n竹屋无贫子，渔村足富家。\n守官真吏隠，谩放日高衙。",
        "dynasty": "宋",
        "collection_info": null
    },
    {
        "uuid": "f93e92171a12948b81a5517e517ea4c8",
        "title": "临封杂咏  其二",
        "author": "田开",
        "content": "我爱临封好，诗人兴味长。\n岭南蕉子国，海上荔枝庄。\n民有百年寿，家藏十种粮。\n宦游无远近，乐处是仙乡。",
        "dynasty": "宋",
        "collection_info": null
    },
    {
        "uuid": "c3d7a3573a0ea3c1a1e2e5dba4371a88",
        "title": "临封杂咏  其三",
        "author": "田开",
        "content": "我爱临封好，江流压水滨。\n东山画屏展，北阜翠虬驯。\n十里长松道，三春解佩人。\n乘閒狂太守，屐齿往来频。",
        "dynasty": "宋",
        "collection_info": null
    },
    {
        "uuid": "31cab2655d81ca3b68b43db1008dc265",
        "title": "临封杂咏  其四",
        "author": "田开",
        "content": "我爱临封好，宾朋日往还。\n年来甘白酒，老去益朱颜。\n引鹤游西寺，携琴上北山。\n君恩虽未报，公外且偷闲。",
        "dynasty": "宋",
        "collection_info": null
    },
    {
        "uuid": "03994dd2a0c73c6ae4c78374266cf4e8",
        "title": "临封杂咏  其五",
        "author": "田开",
        "content": "我爱临封好，江楼四望遥。\n宾朋须共赏，风月故相邀。\n清兴拚成癖，诗狂不碍条。\n谩劳争自洁，适意乐偏饶。",
        "dynasty": "宋",
        "collection_info": null
    },
    {
        "uuid": "3cba81e261bff1e2437ea72296e74b10",
        "title": "临封杂咏  其六",
        "author": "田开",
        "content": "我爱临封好，迎门水绕流。\n名山称濯锦，胜境说灵洲。\n嫩草青连座，奇花香入楼。\n公余无一事，携酒任遨游。",
        "dynasty": "宋",
        "collection_info": null
    },
    {
        "uuid": "447b81fe8d3ea140b938f5071081d9cd",
        "title": "句  其一",
        "author": "田开",
        "content": "吏民相共乐，浑不记相关。",
        "dynasty": "宋",
        "collection_info": null
    },
    {
        "uuid": "be415b46611dd0d3f204b65a42a253c3",
        "title": "句  其二",
        "author": "田开",
        "content": "山近临轩翠，花开入座红。",
        "dynasty": "宋",
        "collection_info": null
    },
    {
        "uuid": "0c9df8f1ffa3d1b66a7485e6ab47d5ab",
        "title": "句  其三",
        "author": "田开",
        "content": "我爱临封好，从来礼义乡。\n江山足形胜，风物半冠裳。",
        "dynasty": "宋",
        "collection_info": null
    }
]