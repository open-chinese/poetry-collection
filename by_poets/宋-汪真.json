[
    {
        "uuid": "b0dbc91f8adbaed90548e45a82fe41f7",
        "title": "独居外寝偶薄寒侵体遂赋一律",
        "author": "汪真",
        "content": "参差瓦上溥霜凝，酿得严寒渐渐增。\n布被多年浑似铁，石床连夜恰如冰。\n杯邀竹叶为兄弟，帐伴梅花作友朋。\n酒醒依然眠不得，揽衣重整对青灯。",
        "dynasty": "宋",
        "collection_info": null
    },
    {
        "uuid": "66f36fbf9268442e0bf304f951552cc4",
        "title": "忆父母",
        "author": "汪真",
        "content": "屺岵登来步步悲，百年空有泪双垂。\n凄凄叶落秋风晓，寂寂灯昏夜雨时。\n庭院每惊携杖履，羹墙长见画容仪。\n遥瞻槛外遗踪在，料得寻常只自知。",
        "dynasty": "宋",
        "collection_info": null
    },
    {
        "uuid": "61f365f8394c86e4a5ae9da985761f47",
        "title": "题琴书清隠图",
        "author": "汪真",
        "content": "高人清隠处，不尚满籝金。\n一曲閒千古，三冬惜寸阴。\n嘲风神鬼泣，操月凤凰吟。\n门外知音少，曾来立雪深。",
        "dynasty": "宋",
        "collection_info": null
    },
    {
        "uuid": "7bc4abffc8eb491ad49b5066d112c4dd",
        "title": "輓送县令归葬四明",
        "author": "汪真",
        "content": "桂籍青年压俊英，桥门卒业已成名。\n九章列秀铜章美，百里春风墨绶荣。\n德及桑麻犹有颂，梦遗琴鹤已无声。\n故乡归去长眠夜，芳草斜阳伴墓铭。",
        "dynasty": "宋",
        "collection_info": null
    },
    {
        "uuid": "bb3403dd759f68f11881eb8ab7f0afd8",
        "title": "中秋见月",
        "author": "汪真",
        "content": "万里干坤雨乍收，冰轮展出碧云头。\n蟾宫皎洁分明见，桂子婆娑黯裏游。\n照我独成孤影客，忘形相占一天秋。\n长怀此夕风光好，不得袁安共泛舟。",
        "dynasty": "宋",
        "collection_info": null
    },
    {
        "uuid": "90db7da20362e645e9ce425c442b5225",
        "title": "题姑妇岩",
        "author": "汪真",
        "content": "羡传姑妇死为神，化石真成不坏身。\n千载兀然岩口立，举头指点往来人。",
        "dynasty": "宋",
        "collection_info": null
    },
    {
        "uuid": "0ad4315ec6982759c18892945f5f9529",
        "title": "游姑妇岩",
        "author": "汪真",
        "content": "玄武崖前启洞天，登登转望已超然。\n春工着地看如画，水籁到山听似弦。\n鸟驾高山呼饮酒，童衙平野舞秋韆。\n自欣烟火仙都里，得意还来诗一篇。",
        "dynasty": "宋",
        "collection_info": null
    },
    {
        "uuid": "8877b3a3f3cf8f6405849bb2efe5bb2d",
        "title": "仙都",
        "author": "汪真",
        "content": "万山高下擅清都，烟火四开总版图。\n白日梯人天上走，青莲载客水中浮。\n道超形妙称仙释，人尚耕桑见妇姑。\n干戈满路川原静，何物壶公更一壶。",
        "dynasty": "宋",
        "collection_info": null
    },
    {
        "uuid": "1d7bce5fbbb76635e9b188b3604e9ed2",
        "title": "及时行乐歌",
        "author": "汪真",
        "content": "长安今日多英贤，裘马翩翩羡少年。\n勋高名勒凌烟阁，霓裳歌舞画堂前。\n君不见人生百年须旷达，莫负金樽赢白髮。\n又不见对景逢场须尽欢，转眼光阴一指弹。\n春去春来人易老，今年花比去年好。\n等閒花下且豪吟，笑指干坤凭潦倒。\n却看世上三万六千场，几人身赴蓬莱岛。\n蓬莱之岛在何方，莫将尘事萦怀抱。",
        "dynasty": "宋",
        "collection_info": null
    }
]