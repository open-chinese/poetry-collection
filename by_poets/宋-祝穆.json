[
    {
        "title": "贺新郎 此木生林野",
        "author": "祝穆",
        "content": "此木生林野。\n自唐家、丝纶置阁，托根其下。\n长伴词臣挥帝制，因号紫微堪诧。\n常缥缈、紫微仙驾。\n料想紫微垣降种。\n紫微郎、况是名同者。\n兼二美，作佳话。\n一株乃肯临茅舍。\n肌肤薄、长身挺立，扶疏潇洒。\n定怯麻姑爬痒爪，只许素商陶冶。\n擎绛雪、柔枝低亚。\n我忆香山东坡老，只小诗、便为增声价。\n后当有，继风雅。",
        "dynasty": "宋",
        "collection_info": null
    },
    {
        "title": "沁园春 自有东阳",
        "author": "祝穆",
        "content": "自有东阳，锦水城山，几千百年。\n记往时仅说，拥麾刻郡，而今创见，持橐甘泉。\n地脉方兴，天荒欲破，还为盐梅生鉅贤。\n清和候，正风熏日永，作地行仙。\n题舆小驻樵川。\n常只恐祖生先着鞭。\n算谁从井落，重新疆理，谁从襄岘，一洗腥膻。\n幕府归来，未应袖手，行有诏书来九天。\n勋名就，使吾乡夸诧，盛事流传。",
        "dynasty": "宋",
        "collection_info": null
    },
    {
        "title": "山矾花",
        "author": "祝穆",
        "content": "玲珑叶底雪花寒，清昼香熏草木间。\n移植小轩供宴坐，恍疑身在普陀山。",
        "dynasty": "宋",
        "collection_info": null
    },
    {
        "title": "豫章",
        "author": "祝穆",
        "content": "豫章偃蹇两苍龙，雪干宁须匠石逢。\n借重岁寒双大字，绝胜松拜大夫封。",
        "dynasty": "宋",
        "collection_info": null
    },
    {
        "title": "句  其一",
        "author": "祝穆",
        "content": "黄花自与渊明别，不见闲人直到今。",
        "dynasty": "宋",
        "collection_info": null
    },
    {
        "title": "句  其二",
        "author": "祝穆",
        "content": "细花穿弱缕，盘向绿云鬟。",
        "dynasty": "宋",
        "collection_info": null
    }
]