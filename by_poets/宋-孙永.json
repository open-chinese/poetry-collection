[
    {
        "title": "泛汝联句",
        "author": "孙永",
        "content": "平居厌城郭，具舟泛清汝。\n蓝光一水远，铁色两崖古。\n日华动中流，沙纹乱前渚。\n湍鸣达公桥，草绿襄王墓。\n园英拥流沫，风叶堕残雨。\n停桡弄山泉，扶杖过花坞。\n澄潭数乱石，断石横颠树。\n泳波鱼鬣舒，闯穴蛙首怒。\n衝云一雁远，唼荇羣鸥聚。\n村间桑柘春，川阔牛羊暮。\n回头绿树失，卷幔青峰露。\n寻幽恣盘桓，泊浅屡回互。\n灵草不知名，珍禽啼在处。\n夕阳散鸣鸠，荒阡拱游兔。\n挽缆谣歌童，簪花立田妇。\n高歌客自如，归涉人相负。\n青蒲戢戢生，紫燕翩翩度。\n云烟波底明，井邑林外睹。\n欣逢闾里旧，愧乏鸡黍具。\n缗水荐囦鳞，掘石羞山茹。\n绕塘梅实绿，冒桂禽殻素。\n我巾聊一颓，石榼烦屡注。\n朱樱出芳林，紫笋侑雕俎。\n高篇烂珠璧，至乐谢钟鼓。\n嗟予性本隘，于世事皆鲁。\n便欲弃簪裳，归去事田圃。\n肆意山水乐，脱身尘埃苦。\n此适诚足尚，斯言未宜遽。\n圣神拱岩庙，贤俊异珪组。\n如君之所怀，于时当有补。\n高文赞皇猷，大论宁国步。\n无为五斗卑，遂屈万里举。\n明心在知己，汗颜愧虚誉。\n时方索大鼎，胡为衒康瓠。\n富贵固众欲，非望久自阻。\n圣贤有遗言，戮力期共赴。\n尝闻曰中庸，曾不滞出处。\n进当泽生民，退则守环堵。\n所求义与比，要在身不污。\n愿无废吾言，于道其可庶。",
        "dynasty": "宋",
        "collection_info": null
    },
    {
        "title": "清明",
        "author": "孙永",
        "content": "每年每遇清明节，把酒寻花特地忙。\n今日江头衰病起，神前新火一炉香。",
        "dynasty": "宋",
        "collection_info": null
    },
    {
        "title": "上巳日",
        "author": "孙永",
        "content": "海内中和日，云间上巳辰。\n笙歌九天半，花木十洲春。",
        "dynasty": "宋",
        "collection_info": null
    }
]