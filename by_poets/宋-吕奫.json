[
    {
        "title": "大涤洞天留题  其一",
        "author": "吕奫",
        "content": "泠然风御远光尘，轩豁嵯峨插碧云。\n空洞元来无一物，惟留飞鼠自成群。",
        "dynasty": "宋",
        "collection_info": null
    },
    {
        "title": "大涤洞天留题  其二",
        "author": "吕奫",
        "content": "九锁琼宫萃列仙，飘然别是一壶天。\n时时云气生岩洞，日日松声助涧泉。\n山茗已堪回短梦，金丹要可得长年。\n是中着语真难事，今古舂容几大篇。",
        "dynasty": "宋",
        "collection_info": null
    },
    {
        "title": "翠蛟  其一",
        "author": "吕奫",
        "content": "远岫参横滃白云，一声雷震出天门。\n恍然身在龙头上，笑引庄生五石樽。",
        "dynasty": "宋",
        "collection_info": null
    },
    {
        "title": "翠蛟  其二",
        "author": "吕奫",
        "content": "我读坡诗醉眼开，翠蛟骑取借风雷。\n直教大地霑霖雨，变作清凉不快哉。",
        "dynasty": "宋",
        "collection_info": null
    }
]