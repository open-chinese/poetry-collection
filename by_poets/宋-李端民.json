[
    {
        "uuid": "32c43b9aadf4dcd4707ed2a935b0db24",
        "title": "和元微之春游韵寄洪景伯",
        "author": "李端民",
        "content": "东阁经年别，穷愁客路难。\n望尘惊岳峙，怀旧各云散。\n茵醉恩逾厚，樯敧兴未残。\n冯唐嗟已老，范叔敢言寒。\n玉烛调魁柄，阳春在笔端。\n应怜扫门役，白首滞江干。",
        "dynasty": "宋",
        "collection_info": null
    },
    {
        "uuid": "cf0ac7318ab59eb2d45c1d0e3c1e8af0",
        "title": "瑞岩夜闻声有感",
        "author": "李端民",
        "content": "苍宫环合碧崔嵬，风动空山隠转雷。\n逸响已随天籁发，余音犹和玉琴哀。\n夜阑谁辨龙蛇势，岁久俱为栋柱材。\n拟欲寻声问卢老，耳根清浄了无猜。",
        "dynasty": "宋",
        "collection_info": null
    },
    {
        "uuid": "897b6fca126bccca4e11166ebfc22938",
        "title": "题上方壁",
        "author": "李端民",
        "content": "寓居萧寺便为家，问舍求田事未涯。\n平昔孤踪犹可表，少年豪气不须夸。\n雪消野径生春荠，风动荒林噪晚鸦。\n极目悠然千里思，祇将诗句傲烟霞。",
        "dynasty": "宋",
        "collection_info": null
    },
    {
        "uuid": "0eb30b15fadb68f4d024713d39ad7eb8",
        "title": "留题浄应寺",
        "author": "李端民",
        "content": "方床藤枕梦蘧蘧，睡足高堂乐有余。\n茶乳泛瓯香篆息，明窗重理读残书。",
        "dynasty": "宋",
        "collection_info": null
    }
]