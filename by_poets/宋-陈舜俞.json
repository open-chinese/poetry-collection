[
    {
        "title": "遇便风",
        "author": "陈舜俞",
        "content": "舳舻泝隋堤，积潦涵楚甸。\n大帆挂长樯，熏飈借良便。\n气张中军旗，势疾强弩箭。\n浪头喷飞雪，波心落流电。\n或如春雷振，又若疾雨溅。\n天空文鹢归，珠媚渊龙战。\n久来去意切，幸此行色变。\n舟子啸引项，挽夫喜盈面。\n揭篙无施劳，跃马莫我先。\n行吁思景附，坐指交勇羡。\n日阴未顷刻，道里历宇县。\n津亭倏渡淮，官堠俄入汴。\n盛夏草树齐，远水苹藻遍。\n晚景稍可爱，少瞬不再见。\n我非欲速者，疾目憎转眩。\n衣袂聊虚凉，心焉独安宴。\n向夕风少休，迟留乐幽睠。",
        "dynasty": "宋",
        "collection_info": null
    },
    {
        "title": "失题",
        "author": "陈舜俞",
        "content": "昔见淮水清，今见淮水浑。\n问之何因尔，淮吏谓予言。\n此淮出桐柏，彼汴来昆崙。\n年年相合流，东望沧溟奔。\n汴入淮而清，有若淮水尊。\n风休一色静，古鉴磨无痕。\n今年淮水小，仅能庇龟鼋。\n黄河从春来，桃花注龙门。\n滔滔朝宗势，巨浪日夕烦。\n小清纳大浊，势不得自存。\n崩腾一波走，磅礴泥沙喷。\n我闻吏之言，冥默窃自论。\n君子洁履操，小人为诈谩。\n姦豪烁危行，烈火燎于原。\n譁言污正论，青蝇止于樊。\n中人可移性，鲜克始终惇。\n夙夜念淮水，清心大吾源。",
        "dynasty": "宋",
        "collection_info": null
    },
    {
        "title": "中秋翫月宴友",
        "author": "陈舜俞",
        "content": "秋风清且劲，夜月澄无譁。\n月当澄清间，百倍常光华。\n金盘挂滉瀁，水鉴磨痕瑕。\n未离碧海久，渐到黄道斜。\n嫦娥琼肌滑，羞死吴宫娃。\n蟾蜍银窟寒，不穴死水蟆。\n依稀闻兔捣，髣像见桂花。\n岂止数千里，已照万人家。\n都人尤侈盛，时节惜芳佳。\n楼台延皓魄，帘幕去周遮。\n交错宴子女，嘈杂鸣箫笳。\n清影落酒盏，爽气侵巾纱。\n常明復置烛，掷果如散沙。\n而我旅其间，甚贫亦可嗟。\n遂召朋友云，可饮文字耶。\n客来俄满堂，风棱森镆铘。\n主人出对客，衰病植蒹葭。\n所共天上景，能如富者奢。\n污樽荐醅蚁，獠羞错鱼虾。\n释焉帽与带，果止柰与瓜。\n高言抗峥嵘，冲灵坦凹窊。\n情亲弗委曲，论极成纷挐。\n寒棱入吟骨，欢意自天涯。\n不因斗柄转，岂信漏刻赊。\n无端鷄三号，渐引鼓五挝。\n良会诚惜已，同心又何加。\n残辉促坐席，晓意生微霞。\n明发作此诗，遗我异时夸。",
        "dynasty": "宋",
        "collection_info": null
    },
    {
        "title": "种梅",
        "author": "陈舜俞",
        "content": "始我窥山中，早与梅花期。\n低回遂四十，种树计已迟。\n樵夫致远枿，园官送新枝。\n故土谨包裹，深根屡培滋。\n连宵霢霂雨，迨此初阳时。\n绕径一百树，抚视如婴儿。\n古来横斜影，老去乃崛奇。\n嗟尔生也晚，笑我行且衰。\n世人非金石，或作千年资。\n转眼共零落，较此不更痴。\n有情且寓赏，勿着喜与悲。\n青赤粲点白，一笑唱吾诗。\n百年霜雪过，好者知为谁。",
        "dynasty": "宋",
        "collection_info": null
    },
    {
        "title": "公署井诗",
        "author": "陈舜俞",
        "content": "老屋荫大井，置绠百尺修。\n疏凿不知年，人其古诸侯。\n源从卞山来，涓涓无时休。\n旱地千里赤，渊泉独清浮。\n六月如焰火，寒冽冰雪侔。\n万家滨双溪，卓此名一州。\n纍纍挈瓶人，踵门日见投。\n宾至遽欲起，命酌辄復留。\n岂不敌醍醐，渴疾饮以瘳。\n庠序阙讲问，闇浅谁予求。\n自反对井德，饮水良可羞。",
        "dynasty": "宋",
        "collection_info": null
    },
    {
        "title": "桃花坞",
        "author": "陈舜俞",
        "content": "路转青山曲，地暖留青春。\n昔闻千树桃，香艷红氤氲。\n游子想神仙，花下啼鸟驯。\n于今空蔓草，况復种桃人。\n唯应坞中月，清光无故新。",
        "dynasty": "宋",
        "collection_info": null
    },
    {
        "title": "饯张郎中",
        "author": "陈舜俞",
        "content": "莫爱卞山色，莫羡苕水清。\n山高天早寒，水深潜浪生。\n维此贤丈人，宇韵和且平。\n冷清窅无威，妍词吐春英。\n众人翫其华，君子挹中情。\n恺悌神所劳，假乐眉寿并。\n安车省家园，华艾立儿甥。\n邦君示尊礼，宴衎既丰盈。\n言还湖上居，载酒饯东城。\n宾醉可復诉，贵老事非轻。",
        "dynasty": "宋",
        "collection_info": null
    },
    {
        "title": "送诗僧惠师",
        "author": "陈舜俞",
        "content": "萧然林下人，病骨霜松槁。\n若为诗家流，力压古人倒。\n琢句如琢玉，得之若得宝。\n有时到极挚，直可补元造。\n平生乐此乐，白头不知老。\n数年吴楚游，咏遍泉石好。\n却怀钟山隠，乡思满春草。\n橐中何以归，篇篇有留藁。",
        "dynasty": "宋",
        "collection_info": null
    },
    {
        "title": "采芑诗",
        "author": "陈舜俞",
        "content": "采采原上芑，盈襜不知多。\n惜共藜藿称，命与羹糁和。\n值此行役间，遗余杂蓁莪。\n京洛夸肥甘，掇撷繄谁何。\n休官业已定，不待此首皤。\n年年春物繁，期尔山之阿。",
        "dynasty": "宋",
        "collection_info": null
    },
    {
        "title": "野烧",
        "author": "陈舜俞",
        "content": "急烧山上草，莫顾山下木。\n烧草得地美，欲种来岁粟。\n乘风纵巨燎，烈烈遍岩谷。\n既不问玉石，何暇爱麛鹿。\n寄谢种粟翁，乘时择嘉谷。\n无俾稂莠俱，还见故草绿。\n栋材已灰烬，着意规饱腹。",
        "dynasty": "宋",
        "collection_info": null
    },
    {
        "title": "廉溪",
        "author": "陈舜俞",
        "content": "岂无城中居，高墙围大屋。\n爱此原野间，山静溪水绿。\n人家买良田，岁取十千谷。\n我耕山下土，所获亦以足。\n藜羹佐渊鱼，晨炊买樵木。\n客来好风日，浊酒醉篱菊。\n主人去微官，归意常欲速。\n画图随行李，林囿日在目。\n公卿为之赋，佳句满瑶轴。\n年来请便郡，旦暮戒童仆。\n乘霜归荒径，趁雨添新斸。\n应恨公未归，公贫犹待禄。",
        "dynasty": "宋",
        "collection_info": null
    },
    {
        "title": "寄扬州知府钱舍人",
        "author": "陈舜俞",
        "content": "岁月倏已逝，流光浩无涯。\n新阳达厚地，草木渐萌芽。\n禽鸟知时节，声咔日夕嘉。\n人生独何为，不与物同华。\n齿髪俱摇落，唯有老大加。\n缅怀西垣客，事业纷天葩。\n三年辞帝右，士夫嘆聱牙。\n道大益不容，眇小固何嗟。\n闻有难老药，沆瀣和丹砂。\n但愿寿百岁，未能定龙蛇。",
        "dynasty": "宋",
        "collection_info": null
    },
    {
        "title": "灵佑观",
        "author": "陈舜俞",
        "content": "缅彼幽虚天，曾是众仙囿。\n宫祠宅来仪，绀瓦覆苍甃。\n窗扉秘环佩，几席被文绣。\n传闻祀祷神，祠宫灿如昼。\n樵苏避山村，草木长疏秀。\n祥符圣天子，慕道比轩后。\n县官典修完，锡名揭灵佑。\n星珰捧金龙，沉以玉简副。\n迩来三十年，寂寞事非旧。\n黄冠守萧堂，香火杂薪槱。\n神州祠太乙，司农治华构。\n休祥祚邦国，岩穴甘僻陋。\n游人独何求，丰碑读古籀。",
        "dynasty": "宋",
        "collection_info": null
    },
    {
        "title": "保圣院",
        "author": "陈舜俞",
        "content": "门深锁苍苔，地灵育嘉树。\n寂然烟云宅，不接市朝路。\n苟能灰心居，即是古乐处。",
        "dynasty": "宋",
        "collection_info": null
    },
    {
        "title": "赠孔经甫贤良兼简许少张状元",
        "author": "陈舜俞",
        "content": "晚泊姑孰浦，忽逢潇湘人。\n口称丹邱客，面带湘江云。\n此客骨不凡，九天之麒麟。\n新上紫烟顶，以头触天门。\n赤龙怒当路，夭矫惊百神。\n麒麟顾何力，牙爪勇踞蹲。\n既欲掎其角，又或批其鳞。\n此身甘万死，齑粉不逡巡。\n帝曰汝无罪，濯濯良不群。\n辍吾黄金铺，纵之赤城尘。\n收头缩下土，别待风雷春。\n龙怒逐之去，四海波涛翻。\n顾我天一涯，遗下颜色温。\n昔为游天梦，尝受一日恩。\n老来因对客，念往惊心魂。\n寄谢剡溪子，入朝可无言。",
        "dynasty": "宋",
        "collection_info": null
    },
    {
        "title": "寄虔州东禅惠长老",
        "author": "陈舜俞",
        "content": "山僧未识面，远想何潇洒。\n客从赣上来，肯可必儒雅。\n学诗拟柴桑，陈编长在把。\n冥搜得佳句，冲淡相上下。\n由来渊源远，知解妙空假。\n史君固好善，公余枉车马。\n玄谈閒清吟，至乐匪尊斝。\n借问岁早晚，重修远公社。",
        "dynasty": "宋",
        "collection_info": null
    },
    {
        "title": "次韵酬郏郎中",
        "author": "陈舜俞",
        "content": "直道焉不黜，士生常苦贫。\n此语闻则旧，今见贤丈人。\n三十取科第，初走州县尘。\n清不受一毫，义或重万钧。\n四十虽宦达，五十已邅屯。\n有如车脱辐，挽之又埋轮。\n南栖穷山中，茅屋无比邻。\n瘦田两三棱，过半生荆榛。\n年丰苦不饱，况復水旱频。\n予常访其居，会合欢无垠。\n念此太幽独，欲去弥伤神。\n劝君胡不归，清霅多交亲。\n旋闻理艅艎，送之彭蠡滨。\n今来復相过，三见汀洲春。\n虽云故乡乐，还似枯池鳞。\n僧坊避风雨，所頼太守仁。\n随衣度伏腊，计俸纾晡晨。\n无妻眠抱影，失子泪沾巾。\n穹苍杳难知，善人独不振。\n公怀自旷达，陶然乐天钧。\n作诗拟渊明，委形任屈伸。\n所喜樽有酒，且乐圃有筠。\n我思得高义，列鼎铺重茵。\n馆之华堂上，岁与禾百囷。\n使无寒饥顾，便可谢簪绅。\n世俗念已薄，此邦非等伦。",
        "dynasty": "宋",
        "collection_info": null
    },
    {
        "title": "东台",
        "author": "陈舜俞",
        "content": "筑台俯园木，亦既覆华宇。\n主翁达生者，作诗牓门户。\n谓台乃主人，吾身同逆旅。\n台还谓公言，无易浪称与。\n天地犹大块，况此一抔土。\n我昔未为台，蚁垤动欲雨。\n翁欲事畚筑，金锤莫论堵。\n轩陛因冠带，松筠渐俦侣。\n万物固何常，今日乃前古。\n高岸化深谷，白波起桑圃。\n短长虽有间，相去能几许。\n翁閒宾客至，只此见芳醑。\n翁仁妻孥乐，且以馔肥羜。\n高明照图史，启塞顺寒暑。\n鄙夫不能此，蟋蟀赋其除。\n台公默相忘，勿復问宾主。",
        "dynasty": "宋",
        "collection_info": null
    },
    {
        "title": "赠刘道原",
        "author": "陈舜俞",
        "content": "三年江湖上，得友唯道原。\n少小负英特，诵书日万言。\n长好史氏学，执笔以专门。\n废兴数千载，抵掌洪河翻。\n洁身比夷齐，见义勇育贲。\n唯不善玄解，恶佛如仇冤。\n我虽异于此，知有学行尊。\n就之同雾露，贵之如瑶琨。\n共为庐山游，移宿穷林园。\n水石最好处，尽日流清尊。\n所愿闻高谈，美若尝熊蹯。\n夫子之故人，公台既调元。\n闻初学问时，幽兰并芳荪。\n及今议论乖，良弓对惊猿。\n云泥成睽离，治乱空自论。\n古来用才者，如梓匠轮辕。\n短长无弃遗，同异非仇恩。\n何不付国史，置子西掖垣。\n我语虽鄙贱，几欲叫天阍。",
        "dynasty": "宋",
        "collection_info": null
    },
    {
        "title": "湖州李使君闻予游庐山寄书云为我一谢清绝",
        "author": "陈舜俞",
        "content": "道微本一致，喧静偶殊辙。\n眷言朝廷士，何必山水悦。\n李侯禀灵气，家园邻大别。\n庐峰五千仞，曾上扪日月。\n一随青云友，久仕金马阙。\n兹为东南守，双溪对寒洁。\n因将洞庭客，寄使谢清绝。\n想君惜不往，搔首厌符节。\n泽民固重事，逸兴聊可辍。\n已告林屋天，金庭锡期耋。",
        "dynasty": "宋",
        "collection_info": null
    },
    {
        "title": "初入太湖",
        "author": "陈舜俞",
        "content": "东南有具区，三万六千顷。\n百川之雄伟，咸池借溟涬。\n玉堂在其下，莫知日月永。\n鸱夷昔不返，肯顾市朝请。\n素怀邈已劳，孤泛此方逞。\n刺沙出林荒，度浅动苹荇。\n渐尽行渐远，湾转势弥迥。\n疑非地可载，直与天作镜。\n青空四垂幙，乱山不能屏。\n淼茫白鸟行，浩漾好云影。\n逻呼十桨急，罛横九帆并。\n霁中波有光，风后浪犹猛。\n澎湃闻乍惬，抛磕内还省。\n我量觉蹄涔，此身实萍梗。\n渊神栗寒肌，浸气飘素领。\n观澜念往术，濯缨悼前眚。\n未能追高谢，且以卒流景。\n吟非夸独清，济乃仗中静。\n寄谢洞庭君，终来老鱼艇。",
        "dynasty": "宋",
        "collection_info": null
    },
    {
        "title": "霅溪",
        "author": "陈舜俞",
        "content": "吴王城下溪，疏凿自开闢。\n潭潭无涯岸，但见浸垂碧。\n气增宇宙宽，势吞江湖窄。\n楼台照清影，河州多嘉植。\n红鳞生霞朝，金鉴沉月夕。\n恍如神仙国，远与尘土隔。\n怪说稔传闻，真源探图籍。\n天目据西南，两地泻峻极。\n其傍数百壑，奔走为附益。\n及兹渊渟处，深不可计尺。\n稻粱活万家，世无原田瘠。\n鱼虾孕千石，日见网罟获。\n阴阴风雨夜，多为蛟龙宅。\n少游溪上学，长作幕下客。\n观澜无前志，平世耻吟泽。\n度量方潢污，临流重惭惜。",
        "dynasty": "宋",
        "collection_info": null
    },
    {
        "title": "林屋洞",
        "author": "陈舜俞",
        "content": "洞天三十六，第九曰林屋。\n神仙固难名，瓌怪存记录。\n旷岁怀寻赏，兹辰幸临瞩。\n驰神在真游，岂復惴深谷。\n解袜纳芒履，燃松命光烛。\n初行已伛偻，渐入但匍匐。\n顾瞻避衝磕，浑淖没手足。\n如此百余步，始可立寓目。\n或垂若钟簴，或植若旌纛。\n有如案而平，有类几而曲。\n镌刻非人工，晶莹粲黄玉。\n遥知窍穴外，定有金庭箓。\n凡肌不可往，叩击安敢黩。\n鸾凤无消息，但见白蝙蝠。\n却还望微明，既出犹喘促。\n沾衣怜石髓，孰悔泥涂辱。\n庶几达微慕，养生相吾福。",
        "dynasty": "宋",
        "collection_info": null
    },
    {
        "title": "毛公坛",
        "author": "陈舜俞",
        "content": "古坛迭乱石，草木何参差。\n黄衣宇其傍，陈蹟刊丰碑。\n曰初刘真人，齿髮不可訾。\n但见绀绿毛，被体鬖鬖垂。\n云軿一日去，空山留庭壝。\n弟子散岩谷，荆榛蔽荒基。\n晚有周息元，探访亲斩披。\n白鹿忽跪前，灵符见葳蕤。\n地胜人既偶，凝严起宝祠。\n束帛下幽聘，良马维素丝。\n前朝揖高风，有美皮陆诗。\n迨今三百年，事去物亦隳。\n乔松委樵苏，野蔓号狐狸。\n惟有炼丹井，甘冽无等夷。\n一酌匪消渴，钦慕尚神禧。",
        "dynasty": "宋",
        "collection_info": null
    },
    {
        "title": "松梢诗",
        "author": "陈舜俞",
        "content": "朽屋延暗暝，凿明快吾魄。\n西墉偶面势，开牖遂生白。\n兹焉玩图史，亦以置床箦。\n岂能来清风，犹苦对残赫。\n炎天适暵旱，永暮坐燔炙。\n宾客何可处，儿女哀不获。\n咨诹或献诗，盖覆乃其策。\n架木凑檐瓦，铺竹施苇席。\n聊且纾暴酷，未足为佳适。\n北山多乔松，倚天不知尺。\n绸缪星日暗，轇輵鬼神宅。\n栋梁尚匪材，枝叶固何益。\n敢告持利斧，斩伐遵指画。\n束缚如见遗，无使曲傅直。\n此身得余庇，阴德佩无斁。",
        "dynasty": "宋",
        "collection_info": null
    },
    {
        "title": "枫桥诗",
        "author": "陈舜俞",
        "content": "二十送上乡老书，白髮堂上懽愉愉。\n岐亭酒罢不忍别，二百余里来姑苏。\n枫桥古岸冬十月，霜风切骨草木枯。\n拜起欲去更付嘱，携手泫然双泪珠。\n明年偶中崇政第，赤城山下欣迎扶。\n穹苍不与夺荣养，星霜未周罹明诛。\n颜色不见已三岁，肝血泣尽留形躯。\n隠沦无业养慈老，骫骳又作卑官图。\n还道枫桥旧别地，依依风物春阳敷。\n人烟山色一如昨，齿髪独改亲则无。\n万杵入心交落涕，水边且欲留行舻。\n平生一天已无戴，纵得寸禄何为娱。\n时乎穷达又未决，行矣愿报生前劬。",
        "dynasty": "宋",
        "collection_info": null
    },
    {
        "title": "贫女曲",
        "author": "陈舜俞",
        "content": "贫女四十无人问，不傅铅华水梳鬓。\n非关颜色不如人，不肯出门羞失身。\n零落床头旧机杼，池水沤麻还织布。\n布成不卖市中儿，金刀剪雪自裁衣。",
        "dynasty": "宋",
        "collection_info": null
    },
    {
        "title": "太湖一首和姚子张",
        "author": "陈舜俞",
        "content": "太湖可渔山可樵，渔樵隠者非一朝。\n醉拍溟渤摩穹霄，歌咏周孔追松乔。\n故矶人归今寂寥，秋空浪稳兰为桡。\n何为不去走市朝，况无一策陈虞尧。\n嗟哉生事垂箪瓢，母齿豁豁群儿龆。\n啼寒悲饥如鸱鸮，古人以此尝折腰。\n敢不欢喜禄下僚，沧浪有景直不辽。\n西风起时心摇摇，异日掉臂君可招。",
        "dynasty": "宋",
        "collection_info": null
    },
    {
        "title": "三峡桥",
        "author": "陈舜俞",
        "content": "银河源源天上流，新秋织女望牵牛。\n洪波欲渡渡不得，以鹊为桥诚拙谋。\n胡不见庐山三峡水，此源亦接明河底。\n擘崖裂嶂何其雄，崩雷泄云势披靡。\n飞鸟难过虎豹愁，四时白云吹不收。\n烛龙此地无行迹，六月游子披貂裘。\n谁将巨斧凿大石，突兀长桥跨苍壁。\n行车走马安如山，下视龙门任淙激。\n寄言牛女勿相疑，地下神工犹更奇。\n唤取河边作桥栋，一年不必一佳期。",
        "dynasty": "宋",
        "collection_info": null
    },
    {
        "title": "骑牛歌",
        "author": "陈舜俞",
        "content": "我骑牛，君莫笑，人间万事从吾好。\n千金市骨骏马来，乘肥大跃须年少。\n蒲为鞯，草为辔，瀑布山前松径裏。\n看山听水要行迟，驻策缓驱尘不起。\n布袍葛带乌接䍦，山家装束不时宜。\n匏樽注酒就背饮，缥囊贮书当角垂。\n吟或狂，醉欲倒，同醉同吟白云老。\n此老不可天下人，一住庐山三十春。\n声如钟，目如电，七十神光射人面。\n上牛下牛不要扶，合与山中作画图。\n汴州马上竟何如，春泥没腹雨溅帽，夜半归来人已痡。\n天真丧尽百忧集，衣食毛髪归妻孥。\n争如来骑牛，水光山色同悠悠。",
        "dynasty": "宋",
        "collection_info": null
    },
    {
        "title": "和部使者骑牛歌",
        "author": "陈舜俞",
        "content": "君平山前白云老，五十休官何太早。\n咄哉官卑莫行道，鸾凤岂肯争粱稻。\n爱山爱水去无时，渐老更买黄牛骑。\n长髯老奴挈榼随，白纻皎皎山人衣。\n因怜湖边有逐客，也解忘形乐泉石。\n不使执辔从翁游，翁自出钱为买牛。\n山中酒美数醑我，醉裏诗成要我和。\n市儿指点应不识，底不轻裘走快马。\n毛夫子，真国士，出问风谣宣直指。\n潇洒本是神仙人，功名强为苍生起。\n闻说骑牛不诋诃，手擘红笺为作歌。\n英词百卉铺锦绣，雄辩三峡倾银河。\n我牛入山路渐熟，好歌吟声易成曲。\n明年恩亦当放还，直入深云无管束。\n欠却刘家买牛黄金钱，又得毛公骑牛碧玉篇。",
        "dynasty": "宋",
        "collection_info": null
    },
    {
        "title": "和刘道原骑牛歌",
        "author": "陈舜俞",
        "content": "陈子无能久弃废，骑牛入山学遁世。\n刘子有道忧天下，欲取相印乘驷马。\n二子相逢湖水头，进退两忘俱未酬。\n长歌对市人，闻者应揶揄。\n君不见蔡泽不相终跃马，宁戚未遇先饭牛。\n腰悬六黄印，廪食万户侯。\n人生顾何常，古来海水生柔桑。\n少华一峰已为谷，白日西出明朝阳。\n男儿盖棺事乃了，目睫荣悴空悲凉。\n水之曲，山之傍。\n岁穷且饮酒，富贵无相忘。",
        "dynasty": "宋",
        "collection_info": null
    },
    {
        "title": "送南康刘道纯秀才起应新诏",
        "author": "陈舜俞",
        "content": "太平天子厌弊旧，尽解纲条重结纽。\n一朝进士各名经，五百年来病声偶。\n弟子增员岩穴空，博士献书车马走。\n鸿薄青冥昔在笼，鱼忆沧浪今脱笱。\n乘时得志君其人，平生好学气撞斗。\n诋诃毛郑为低眉，辨说仪秦不容口。\n本需束帛贲圭衡，勉应新书辞畎亩。\n时髦往往出江南，解褐须期居帝右。\n藏珍韬椟元待价，搦矢抚弦须应手。\n勿学迂疏鲁两生，是古非今空白首。",
        "dynasty": "宋",
        "collection_info": null
    },
    {
        "title": "赠通慧大师凈务",
        "author": "陈舜俞",
        "content": "鄱阳江头逢道人，昔我先子游从亲。\n口诵先子诗，别来三十春。\n我悲不忍听，泫然泪沾巾。\n道人见我少小日，嗟我老大空埃尘。\n我谓道人言，姑愿有所陈。\n公孙希世董生逐，子贡结驷原宪贫。\n伯夷采薇避周粟，许由洗耳为尧民。\n道虽有用舍，天实为屈伸。\n子诚空门士，胡为甘隠沦。\n迩来拔士到屠贩，圈牢往往生麒麟。\n延英赐对不膜拜，下视罗什来姚秦。\n方袍骑马使绝域，贺兰山前无缙绅。\n如子固不羁，何不自化青云身。\n今我迂疏不知返，悠悠如海空迷津。\n无钱买山庐峰下，行欲东来长水滨。\n子如厌世欲已矣，来寄瓶锡为吾邻。",
        "dynasty": "宋",
        "collection_info": null
    },
    {
        "title": "赠湖州使君李公择",
        "author": "陈舜俞",
        "content": "李侯车骑匆匆出，前驺不鸣随者急。\n不游台沼不寻山，独向城隅小蓬荜。\n城隅蓬荜谓谁家，太学先生贤已卒。\n老妻犹在八十余，侯来为问夫人疾。\n当时弟子犹五六，连袂追随慎仓卒。\n手调汤药进盂盘，劳问有无极纤悉。\n巷人来观相欢喜，门外墙头闻唧唧。\n我思康定庆历间，天下文章极萧瑟。\n读书不復问义理，破碎幺么入声律。\n先生始出治庠序，辅养学者尊经术。\n自兹道义及生民，晚具纁黄起遗逸。\n先生今来骨为土，名儒大义非前日。\n朝登壠坂暮高官，旧学前功付幽黜。\n往往昔游苕霅人，诋讳不敢对以实。\n李侯自是江南士，不预吾徒旧堂室。\n尊德乐道乃精诚，念老嗟贫固其秩。\n魏文伏轼过西河，郑公名乡论高密。\n古来如君顾无几，于今走利尤非匹。\n人言侯政如此多，试听风谣百之一。",
        "dynasty": "宋",
        "collection_info": null
    },
    {
        "title": "双溪行",
        "author": "陈舜俞",
        "content": "星郎休官两鬓白，惯作五侯堂上客。\n半入人家锁深宅。\n偶来花幕双溪头，闻有侍儿旧相识。\n五马情多载酒过，主人犹须屏障隔。\n黄昏移烛背重帘，初度清歌响疏拍。\n宛转别是京洛声，中有离愁千万尺。\n曲中復作孤吹笛，玉龙一吟群籁寂。\n金罍不酌四座听，淡月朦胧挂空碧。\n更将余意写琵琶，手抹凤槽鸣历历。\n梁州欲彻幺絃断，应恐外人知怨抑。\n主人不许傅青翼，独听星郎语近壁。\n小声呜咽话当年，公子樽前最怜惜。\n朱门出后身转轻，往事消沉无处觅。\n星郎日有流落恨，回向玳筵双泪滴。\n劝君收泪听我歌，聚散有命可奈何。\n君不见陇头水，入海不知几千里。\n又不见风中花，吹向千家復万家。\n人生莫作等閒别，事去老大空咨嗟。",
        "dynasty": "宋",
        "collection_info": null
    },
    {
        "title": "示诸弟",
        "author": "陈舜俞",
        "content": "吾家崛起蓬蒿间，先君为学良苦艰。\n典衣买书教我读，平生贫窭不此悭。\n岁晚纔霑寸禄养，天祸无何颓泰山。\n况时汝辈各少小，不及见汝学燕閒。\n逮今孤露历岁月，渐觉长大成疏顽。\n诗书堆积有素业，文章体要亦易攀。\n固须仁义力造诣，慎择朋友少往还。\n偏亲堂上待甘旨，况已齿龀双鬓班。\n更可踟蹰忽荣养，不如乌鸟鸣关关。\n官家公道禄寒畯，勉旃进取欢慈颜。",
        "dynasty": "宋",
        "collection_info": null
    },
    {
        "title": "淮阴阻风谗风伯",
        "author": "陈舜俞",
        "content": "滔滔淮水，溢楚之疆。\n原田其潴，城郭为防。\n浸以广兮不可涉，浩乎险兮不可航。\n粤有行者，欲泝其央。\n编莞为帆，植木为樯。\n幸飘风以凭乘，遂吾归而徜徉。\n尔风谓何，不自西北，阻我攸往。\n维伯是职，悠悠水滨，奚独予留。\n有百其役，若千其艘。\n粟麦兮中都之饷馈，布帛兮赤县之衣裘。\n府臣引领以偻指，挽夫坐粮而寝糇。\n伯復不知，天子圣神，以民为忧。\n闻此方国，常垫横流。\n分笔舌于严署，咨疮痏于诸侯。\n有淑使者，仁丰义修。\n体上所嘱，同辞合谋。\n今此欲往，会于道周。\n倡和出话，下民以休。\n风之不遂，非伯谁尤。\n上帝可诉，谗言孔庶。\n将伯是怒，不如风兮命之去。",
        "dynasty": "宋",
        "collection_info": null
    },
    {
        "title": "明日北风尤甚不可行再谗",
        "author": "陈舜俞",
        "content": "我行楚滨，洪波是涵。\n飘风不惠，停舳相衔。\n我实有辞，将伯是谗。\n越明日作，若怒弗咸。\n大吹振荡，厥声唬喊。\n龙凭虎借，播谷摇岩。\n止莫能维，行不可帆。\n谁令其然，维伯所监。\n我名有谗，实意以祷。\n终使不往，宁弗之报。\n泛泛行者，有游有漕。\n罔不衣食，或俱幼老。\n出其孔艰，仁者攸好。\n吹而顺之，毋忽予告。",
        "dynasty": "宋",
        "collection_info": null
    },
    {
        "title": "谢风伯",
        "author": "陈舜俞",
        "content": "晨风飘兮，弗疾弗暴。\n我舟泛兮，以安且蹈。\n云谁之赐，神伯予报。\n莫阻乎淮，如彼行奡。\n莫远乎泗，曾不日到。\n我谗不淑，我辞靡好。\n伯其怜汝，其还寿考。\n伯实神圣，善人是悼。\n鼓动万物，永辅有昊。\n我歌我诗，以荐行潦。",
        "dynasty": "宋",
        "collection_info": null
    },
    {
        "title": "题娄亿墓",
        "author": "陈舜俞",
        "content": "彼何人之门兮，雁行马车。\n老夫怀金兮，童子纡朱。\n其取万钟兮，不差毫铢。\n庖有粱肉兮，腹无图书。\n天之生此兮，何罪何辜。\n句读其话言兮，节文其步趋。\n抱笔而宵吟兮，铺楮而昼涂。\n天子招其以仕兮，乡人勉呼。\n众肩相煦摩兮，疾驾争驰驱。\n有司五上吾名兮，礼部曾不一知。\n退将羸其角兮，进且跋其胡。\n行年几六十兮，仅免为白徒。\n一秩不能胜兮，朝强而暮殂。\n考妣其谓我何兮，遑悼妻与孥。\n高者我难诹兮，厚者行难语。\n诸百恨寂默兮，秋草之墟。",
        "dynasty": "宋",
        "collection_info": null
    },
    {
        "title": "宿灵源院",
        "author": "陈舜俞",
        "content": "山家皆种橘，古寺独栽松。\n林静时栖鹤，泉灵合有龙。\n何年人舍宅，今日我携筇。\n寓所留僧话，未眠闻打钟。",
        "dynasty": "宋",
        "collection_info": null
    },
    {
        "title": "阅日堂僧橘",
        "author": "陈舜俞",
        "content": "阅日堂前橘，山僧手自移。\n为迎林下客，旋拄路边枝。\n结实曾防蚁，盈箱不禁儿。\n他年应记得，蜡屐过门时。",
        "dynasty": "宋",
        "collection_info": null
    },
    {
        "title": "落叶",
        "author": "陈舜俞",
        "content": "风露入林阿，纷纷奈落何。\n满庭添野景，开户觉明多。\n未逐沧浪远，堪怜腐草和。\n无由遮醉眼，归思满烟波。",
        "dynasty": "宋",
        "collection_info": null
    },
    {
        "title": "中夜",
        "author": "陈舜俞",
        "content": "强寝夜何永，通宵梦不成。\n晓灯寒有晕，跳蚤静闻声。\n宦拙宜身退，家贫长道情。\n自怜前计失，半世慕虚名。",
        "dynasty": "宋",
        "collection_info": null
    },
    {
        "title": "客意五首  其一",
        "author": "陈舜俞",
        "content": "客意久不适，揽衣临暮舂。\n烟长藏野阔，云断漏天空。\n酒置千愁裏，诗成一望中。\n黄花无限好，底事忆江东。",
        "dynasty": "宋",
        "collection_info": null
    },
    {
        "title": "客意五首  其二",
        "author": "陈舜俞",
        "content": "行役意匆匆，淹留计已穷。\n梦归无奈晓，病觉不禁风。\n忆橘园垂枳，沉鱼夜听鸿。\n悲秋成白髪，頼未作衰翁。",
        "dynasty": "宋",
        "collection_info": null
    },
    {
        "title": "客意五首  其三",
        "author": "陈舜俞",
        "content": "高岸耸如陵，秋光着处清。\n遥山照眼碧，黄叶逐人行。\n莫怪新烟火，曾经古战争。\n深林茅屋小，气象亦豪英。",
        "dynasty": "宋",
        "collection_info": null
    },
    {
        "title": "客意五首  其四",
        "author": "陈舜俞",
        "content": "水浊不见面，安能照胆明。\n还因送流梗，所得计归程。\n日落西风急，秋声积潦并。\n清江前约在，頼尔濯吾缨。",
        "dynasty": "宋",
        "collection_info": null
    },
    {
        "title": "客意五首  其五",
        "author": "陈舜俞",
        "content": "况復淹旅泊，情多秋亦悲。\n寒云欲垂野，疏叶不藏梨。\n断梗逐流水，归禽投好枝。\n徘徊古原上，应有夕阳知。",
        "dynasty": "宋",
        "collection_info": null
    },
    {
        "title": "阻风还泊旧浦",
        "author": "陈舜俞",
        "content": "已作淹留计，行舻岂恨迟。\n却投前浦宿，还似始来时。\n寥泬鲈乡远，飘零鹤髪悲。\n犹欣有隠者，度景覆残棋。",
        "dynasty": "宋",
        "collection_info": null
    },
    {
        "title": "题秋浦亭",
        "author": "陈舜俞",
        "content": "牢落真秋浦，江山滞客舟。\n身同雁南去，心似水东流。\n鸥鸟荒烟裏，渔人古渡头。\n只因山色好，来上九华楼。",
        "dynasty": "宋",
        "collection_info": null
    },
    {
        "title": "彭泽县",
        "author": "陈舜俞",
        "content": "古来彭泽县，应有折腰人。\n百里昔犹重，先生岂不贫。\n菊花还在否，柳色为谁新。\n白髪南迁客，凄凉问水滨。",
        "dynasty": "宋",
        "collection_info": null
    },
    {
        "title": "题东林寺",
        "author": "陈舜俞",
        "content": "凈社清谈尽，高名野史传。\n空山留旧寺，老桧识当年。\n殿古应藏璧，僧閒学种莲。\n徘徊二林月，犹照虎溪泉。",
        "dynasty": "宋",
        "collection_info": null
    },
    {
        "title": "以橘赠湖州李公择",
        "author": "陈舜俞",
        "content": "去着登山屐，梦归清霅门。\n亲尝霜后橘，思侑府中樽。\n为问林间路，曾过水畔村。\n人言封境近，往往被公恩。",
        "dynasty": "宋",
        "collection_info": null
    },
    {
        "title": "送可则上人还京师开讲",
        "author": "陈舜俞",
        "content": "善作空王子，能探佛祖心。\n浮云无定住，流水度光阴。\n粝食开盂惯，飞尘坏衲禁。\n国城传法后，倚锡旧山林。",
        "dynasty": "宋",
        "collection_info": null
    },
    {
        "title": "过下方祇园入上方看经院遇八十老僧",
        "author": "陈舜俞",
        "content": "因过下方院，更指上方登。\n偃盖杉松路，包金橘柚层。\n清湾从古好，孤榜復谁曾。\n八十年前事，凄凉欲问僧。",
        "dynasty": "宋",
        "collection_info": null
    },
    {
        "title": "次韵吴少卿致政自咏",
        "author": "陈舜俞",
        "content": "挂冠归故里，寻壑具巾车。\n兰蕙庭阶茂，交游世路疏。\n一壶新漏箭，千姓旧囊书。\n寄问从公客，家金有几余。",
        "dynasty": "宋",
        "collection_info": null
    },
    {
        "title": "奉酬长文舍人出城见示之句",
        "author": "陈舜俞",
        "content": "春分腊雪未全消，凛冽春寒气尚骄。\n摄事初忻迎社燕，寻芳因得过溪桥。\n清浮蚁酒醅初拨，暖入鶑簧舌渐调。\n兴味爱君年尚少，莫嫌斋禁暂无憀。",
        "dynasty": "宋",
        "collection_info": null
    },
    {
        "title": "赠徐道士游京师",
        "author": "陈舜俞",
        "content": "有客人形善鉴观，过门聊肯驻征鞍。\n知予谩失江湖约，笑我甘为簿领官。\n卜隠日边龙阙近，去程霜裏鹤衣寒。\n京师车马飞腾速，别把金波洗眼看。",
        "dynasty": "宋",
        "collection_info": null
    },
    {
        "title": "将至嘉禾先寄诸兄弟",
        "author": "陈舜俞",
        "content": "半年西走若飞蓬，得禄无多计屡穷。\n骥足寒孤甘伏皁，雁群惊迸苦伤弓。\n家贫不易新堂构，天幸犹能遇岁丰。\n且待归来都讲论，一篙烟水趁霜风。",
        "dynasty": "宋",
        "collection_info": null
    },
    {
        "title": "送刘吏部得请三茅崇禧观",
        "author": "陈舜俞",
        "content": "老臣连上皂囊封，去访三茅驾鹤翁。\n曾为苍生论敝事，因从紫府得仙风。\n收身物外光阴好，回首人间宠辱空。\n果满丹成家法在，应携鷄犬入云中。",
        "dynasty": "宋",
        "collection_info": null
    },
    {
        "title": "和王介甫寄安丰知县修芍陂",
        "author": "陈舜俞",
        "content": "雩娄陂水旧风烟，可喜斯民得继传。\n万顷稻粱追汉日，五门疏凿似齐年。\n才高欲献营田策，公暇还来泛酒船。\n称与淮南夸好事，耕歌渔唱已相连。",
        "dynasty": "宋",
        "collection_info": null
    },
    {
        "title": "和知郡王职方韵同前",
        "author": "陈舜俞",
        "content": "邑陂增筑更渊沉，所喜诗筒赏嘆深。\n楚国老臣千古意，庐江贤守一家心。\n淮边野史添新事，壠上春犁诵好音。\n兴利劝农真政术，可知为吏得喉襟。",
        "dynasty": "宋",
        "collection_info": null
    },
    {
        "title": "南阳春日十首  其一",
        "author": "陈舜俞",
        "content": "城头古木未知春，官柳柔条日日新。\n门巷旋开沽酒市，郊原便有踏青人。\n风烟乍入禽初好，网罟犹多雉肯驯。\n拟为芳时对樽斝，愧无心事乐天均。",
        "dynasty": "宋",
        "collection_info": null
    },
    {
        "title": "南阳春日十首  其二",
        "author": "陈舜俞",
        "content": "惓怀春晚脱征骖，官况喧卑昔未谙。\n敲扑岂甘忘素业，琴樽犹可助清谈。\n窗灯耿耿书开卷，衙鼓冬冬吏放参。\n唯有登楼心不惬，乱云堆雾锁东南。",
        "dynasty": "宋",
        "collection_info": null
    },
    {
        "title": "南阳春日十首  其三",
        "author": "陈舜俞",
        "content": "山川随处有芳菲，老大情怀与旧非。\n已恨鶑声惊晓梦，岂堪花气着人衣。\n家蔬未省添新斸，宰木应曾长旧围。\n终向畏涂无所得，好风佳月不如归。",
        "dynasty": "宋",
        "collection_info": null
    },
    {
        "title": "南阳春日十首  其四",
        "author": "陈舜俞",
        "content": "花前惆怅转难平，屈指光阴已半生。\n犹把此身尝患难，不知何日得功名。\n未安去住千丝乱，已去悲欢一梦惊。\n拟入醉乡销此恨，快风无故析春酲。",
        "dynasty": "宋",
        "collection_info": null
    },
    {
        "title": "南阳春日十首  其五",
        "author": "陈舜俞",
        "content": "壮怀摧折復何言，齿髪今年老去年。\n念远片心飞鸟外，感时双泪落花前。\n琴逢遏密生难理，诗拟离骚怨不传。\n家在五湖明月裏，梦随春水宿渔船。",
        "dynasty": "宋",
        "collection_info": null
    },
    {
        "title": "南阳春日十首  其六",
        "author": "陈舜俞",
        "content": "客宦逢春病眼开，紫荆花下也徘徊。\n谩劳人力书千卷，聊寄天真酒一杯。\n明代本期无弃物，孤臣何敢自论才。\n且欣腐鼠同乌喙，不怕丹山有凤猜。",
        "dynasty": "宋",
        "collection_info": null
    },
    {
        "title": "南阳春日十首  其七",
        "author": "陈舜俞",
        "content": "簿书堆裏得天真，谩为浮名役此身。\n门柳偶同陶靖节，君羹空羡颍封人。\n沙鸥旧许为吾侣，巢燕何曾厌我贫。\n已共东风有归约，且从桃李笑今春。",
        "dynasty": "宋",
        "collection_info": null
    },
    {
        "title": "南阳春日十首  其八",
        "author": "陈舜俞",
        "content": "故园春物有谁同，地尽天垂杳蔼中。\n杏火柳烟烧白昼，茶枪笋槊战东风。\n桥横酒市青帘出，门对鱼矶小艇通。\n谁信南阳楼上客，翩翩归羽欲飞空。",
        "dynasty": "宋",
        "collection_info": null
    },
    {
        "title": "南阳春日十首  其九",
        "author": "陈舜俞",
        "content": "泽国生涯有钓舟，此身随分狎群鸥。\n非关利禄成羁絷，为学文章作赘疣。\n病眼看花空溅泪，客颜临镜復包羞。\n江东父老应相忆，燕子来时语不休。",
        "dynasty": "宋",
        "collection_info": null
    },
    {
        "title": "南阳春日十首  其一○",
        "author": "陈舜俞",
        "content": "半生名宦是涂颜，菽水当年尚可欢。\n钟鼎未能光祖妣，牛羊虽美愧杯盘。\n五千强诵谁云补，四十无闻得自安。\n不觉寻春上台榭，东风吹泪落阑干。",
        "dynasty": "宋",
        "collection_info": null
    },
    {
        "title": "和开祖丹阳别子瞻后寄",
        "author": "陈舜俞",
        "content": "仙舟繫柳野桥东，会合情多劳谪翁。\n相对一樽浮蚁酒，轻寒二月小桃风。\n羁怀散诞讴歌裏，世事纵横醉笑中。\n莫恨明朝又离索，人生何处不匆匆。",
        "dynasty": "宋",
        "collection_info": null
    },
    {
        "title": "和章子厚闻子瞻买田阳羡却寄",
        "author": "陈舜俞",
        "content": "罨画春流藻荇长，吴门菰米鳜鲈乡。\n谋田问舍拙者事，寻壑买山君底忙。\n出处两忘同旅寓，浊清一种付沧浪。\n故人诗酒如驱使，别有甘泉绿野堂。",
        "dynasty": "宋",
        "collection_info": null
    },
    {
        "title": "次韵酬余彦翔",
        "author": "陈舜俞",
        "content": "我惭希世就穷儒，甚矣谋身子更迂。\n不共枭狐倚城社，合随鱼鸟乐江湖。\n古来只有风猷重，事去情知气味殊。\n髀肉纵消吾舌在，任从儿女暗揶揄。",
        "dynasty": "宋",
        "collection_info": null
    },
    {
        "title": "次韵酬白天觉",
        "author": "陈舜俞",
        "content": "人生自致真非策，岁晚无成可復论。\n钝驾谩思追骥跃，病巢何敢慕鸿骞。\n傲如中散人多疾，辩付南华尽不言。\n聊谢高情白夫子，为摅骚兴慰王孙。",
        "dynasty": "宋",
        "collection_info": null
    },
    {
        "title": "谢杨都官见惠锦鷄",
        "author": "陈舜俞",
        "content": "珍禽流品可褒题，天与文章五色齐。\n羽翮已堪攀凤翼，稻粱争合在鷄栖。\n应思旧侣雌雄舞，耻学凡群旦暮啼。\n好向彩衣堂下养，名郎从此乐持赍。",
        "dynasty": "宋",
        "collection_info": null
    },
    {
        "title": "送李户曹官满还江宁",
        "author": "陈舜俞",
        "content": "去程牢落且徘徊，听我高吟侑一杯。\n皦日心胸无愧耻，青衫颜色任尘埃。\n秦淮形胜多人物，晋室风流入草莱。\n归到江山聊洗眼，下僚应不久沉才。",
        "dynasty": "宋",
        "collection_info": null
    },
    {
        "title": "凤凰台",
        "author": "陈舜俞",
        "content": "凤去台存碧草浓，游人来此问遗踪。\n故巢风月已千载，好景阑干空数重。\n府坐循良黄太守，舆乘仁圣汉高宗。\n竹花生子梧桐老，底事丹山信未逢。",
        "dynasty": "宋",
        "collection_info": null
    },
    {
        "title": "十八贤台",
        "author": "陈舜俞",
        "content": "台下衣冠已化尘，台前颜色尚如新。\n林泉合是修行社，岩穴谁非避世人。\n好鸟岂知当日事，幽花何似昔时春。\n老僧不解论今古，应笑徘徊问隠沦。",
        "dynasty": "宋",
        "collection_info": null
    },
    {
        "title": "渊明醉石",
        "author": "陈舜俞",
        "content": "聒聒飞泉清遶石，悠悠天幕翠铺空。\n是非分付千钟裏，日月消磨一醉中。\n柳絮狂飘荒径畔，菊花仍在旧篱东。\n水声山色年年好，堪使游人耻素风。",
        "dynasty": "宋",
        "collection_info": null
    },
    {
        "title": "东庵",
        "author": "陈舜俞",
        "content": "已怜门巷林中出，况復轩窗水畔开。\n冷淡山光明枕簟，动摇波影上樽罍。\n坐看天际孤舟失，惯见桑阴五马来。\n长恨夕阳吟不足，阑干留共月徘徊。",
        "dynasty": "宋",
        "collection_info": null
    },
    {
        "title": "太平观",
        "author": "陈舜俞",
        "content": "绕绕峰峦玉案围，重重楼殿紫烟飞。\n青籐素简天门近，绛节霓旌夜半归。\n鹤使每传三岛信，凤书频送九霞衣。\n放臣于世惭无补，金萼楼前拜不祈。",
        "dynasty": "宋",
        "collection_info": null
    },
    {
        "title": "东林寺",
        "author": "陈舜俞",
        "content": "白髪老僧安住处，青衫司马爱閒来。\n松嫌天近株株短，花待春归款款开。\n堪信壶中藏日月，谁知云外有楼台。\n官卑合是寻山客，不见芳菲意懒回。",
        "dynasty": "宋",
        "collection_info": null
    },
    {
        "title": "西林寺",
        "author": "陈舜俞",
        "content": "东林移宿过西林，风霭萧萧结暝阴。\n随处水声喧屐齿，傍人山色上衣襟。\n道于尘土知无用，乐在云泉亦损心。\n拟付离骚与猿鸟，樵苏应怪久登临。",
        "dynasty": "宋",
        "collection_info": null
    },
    {
        "title": "栖贤寺",
        "author": "陈舜俞",
        "content": "辟蛇行者应开寺，拭眼高僧尚有坟。\n龙带雨归三峡水，鸟衔花出五峰云。\n楼台屹屹天宫近，钟磬疏疏俗界闻。\n游客不嫌车骑远，岩扃无计长苔纹。",
        "dynasty": "宋",
        "collection_info": null
    },
    {
        "title": "万杉院仁宗御书寺额",
        "author": "陈舜俞",
        "content": "银鈎金榜佛家园，屐齿初来骨髪寒。\n天上星辰留翰墨，人閒陵寝閟衣冠。\n虬龙拥护神如在，云雾遮藏色未干。\n四十二年蒙雨露，草茅犹解泣汍澜。",
        "dynasty": "宋",
        "collection_info": null
    },
    {
        "title": "开先寺",
        "author": "陈舜俞",
        "content": "山门屹屹横青嶂，岩屋霏霏带紫烟。\n千尺老松当大道，一条飞瀑落中天。\n重来览物应相识，此地寻僧似有缘。\n自谓读书非俗客，谪官犹得近林泉。",
        "dynasty": "宋",
        "collection_info": null
    },
    {
        "title": "新罗岩",
        "author": "陈舜俞",
        "content": "万迭青山与世违，一岩云物倚天危。\n僧开峭石难行路，猿叫枯松最上枝。\n药鼎施人寒种火，菜畦行虎宿无篱。\n此中别有忘年事，扰扰红尘死不知。",
        "dynasty": "宋",
        "collection_info": null
    },
    {
        "title": "竹云洞",
        "author": "陈舜俞",
        "content": "长干龙老长龙孙，竹裏阴阴锁昼云。\n莫问何年初入洞，由来一日可无君。\n清围栏槛喧难入，翠滴衣裾静欲闻。\n会得岁寒看苦节，凭谁吟对雪缤纷。",
        "dynasty": "宋",
        "collection_info": null
    },
    {
        "title": "峰顶院",
        "author": "陈舜俞",
        "content": "自怜随分有仙踪，曾宿金庭第九重。\n谁谓谪官真俗吏，还登庐阜最高峰。\n坐头平揖千岩月，枕底微闻二寺钟。\n归去林泉缘更熟，定应春梦却过从。",
        "dynasty": "宋",
        "collection_info": null
    },
    {
        "title": "雪",
        "author": "陈舜俞",
        "content": "老来惟有看山癖，踏雪来寻洞府春。\n已爱匡庐无俗骨，更逢姑射露天真。\n参差玉树千岩裏，高下蓝田一水滨。\n乘兴去留人莫怪，风流元是剡中人。",
        "dynasty": "宋",
        "collection_info": null
    },
    {
        "title": "灵溪观",
        "author": "陈舜俞",
        "content": "灵溪流水碧潺湲，溪上清辉弟子园。\n白叟荷锄春采药，黄冠敲磬夜朝元。\n山中松叶堪为酒，路口桃花似有源。\n自是游人无道骨，长生何必五千言。",
        "dynasty": "宋",
        "collection_info": null
    },
    {
        "title": "落星寺",
        "author": "陈舜俞",
        "content": "何年翠麓浮彭蠡，云是寒星落斗牛。\n远水拍天围凈界，野僧依石起朱楼。\n阑干白日风吹雁，帘幕黄昏月近鸥。\n安住自成难老药，不须乘海觅蓬邱。",
        "dynasty": "宋",
        "collection_info": null
    },
    {
        "title": "承天院",
        "author": "陈舜俞",
        "content": "建昌门外小禅居，竹槛松窗静有余。\n全近江湖添怅望，乍离城市易清虚。\n人思求友听啼鸟，僧爱忘筌看得鱼。\n不为山南多胜处，便堪从此驻巾车。",
        "dynasty": "宋",
        "collection_info": null
    },
    {
        "title": "寄星子令柯季立",
        "author": "陈舜俞",
        "content": "惯见江湖贱逐臣，去寻岩穴或相亲。\n不知金马曾为客，犹得铜章肯借人。\n夜夜水声随枕簟，时时林色上衣巾。\n题诗半在山南寺，请戒岩僧扫隙尘。",
        "dynasty": "宋",
        "collection_info": null
    },
    {
        "title": "寄郏景仁郎中",
        "author": "陈舜俞",
        "content": "早岁交情淡已亲，相逢羁旅白头新。\n虽惭管鲍论高谊，欲慕陈雷卜近邻。\n客舍每罗门外雀，归来还满甑中尘。\n明年相逐东林去，未必鲈鱼驻得人。",
        "dynasty": "宋",
        "collection_info": null
    },
    {
        "title": "中秋佳月独游垂虹亭有怀胡完夫苏子瞻钱安道  其一",
        "author": "陈舜俞",
        "content": "五湖人住觉天宽，有月清秋似广寒。\n玉鉴光中数毛髪，长虹背上倚阑干。\n栖鸦误晓啼还住，白露沾衣湿又干。\n借问姑苏胡别驾，簿书灯火共谁看。",
        "dynasty": "宋",
        "collection_info": null
    },
    {
        "title": "中秋佳月独游垂虹亭有怀胡完夫苏子瞻钱安道  其二",
        "author": "陈舜俞",
        "content": "月光清极向中秋，千古松陵此夜游。\n寥泬更无云碍眼，沧浪合是我维舟。\n浮生未有明年约，浅酌聊资到眼留。\n辜负金波三万顷，诗豪草圣在杭州。",
        "dynasty": "宋",
        "collection_info": null
    },
    {
        "title": "中秋佳月独游垂虹亭有怀胡完夫苏子瞻钱安道  其三",
        "author": "陈舜俞",
        "content": "玉兔光中繫小桅，长虹影裏倒樽罍。\n一年此夜清秋半，万里无云霁色开。\n月女婵娟如有旧，波神安稳亦怜才。\n合须豪饮酬佳赏，不共乌台御史来。",
        "dynasty": "宋",
        "collection_info": null
    },
    {
        "title": "留槎阁",
        "author": "陈舜俞",
        "content": "闻说欧川似沃洲，一溪分作两溪流。\n长桥跨岸虹垂地，高阁凌空蜃吐楼。\n浩荡干坤供醉眼，凄凉风雨送行舟。\n凭谁为问乘槎客，未必无人犯斗牛。",
        "dynasty": "宋",
        "collection_info": null
    },
    {
        "title": "禹穴",
        "author": "陈舜俞",
        "content": "百尺苍坚穴翠岚，天痕非擘亦非镵。\n先王图史谁分掌，后世疏慵不復探。\n定有龙虬蟠寂寂，何如苔藓乱鬖鬖。\n老师更说神灵事，只读高碑去未甘。",
        "dynasty": "宋",
        "collection_info": null
    },
    {
        "title": "谷帘泉",
        "author": "陈舜俞",
        "content": "玉帘铺水半天垂，行客寻山到此稀。\n陆羽品题真黼黻，黄州吟咏尽珠玑。\n重来一酌非无分，未挈吾缾可忍归。\n终欲穷源登绝顶，带云和月弄清晖。",
        "dynasty": "宋",
        "collection_info": null
    },
    {
        "title": "若耶溪",
        "author": "陈舜俞",
        "content": "十里澄溪溪上山，溪光无际照山颜。\n天嫌俗眼寻常见，地惜群峰左右关。\n蓬岛也应非海外，琼台争合贮人间。\n维舟正欲踟蹰饮，坐见苍烟罩翠湾。",
        "dynasty": "宋",
        "collection_info": null
    },
    {
        "title": "天池院",
        "author": "陈舜俞",
        "content": "此峰巉绝与霄干，峰顶泓澄旱不干。\n天下定应添沆瀣，山头信亦有泥洹。\n等閒云出千岩雨，取次龙归六月寒。\n一勺自堪流万古，何须低处羡波澜。",
        "dynasty": "宋",
        "collection_info": null
    },
    {
        "title": "题翠峰院",
        "author": "陈舜俞",
        "content": "借问鸱夷与季鹰，五湖珍赏復谁曾。\n惯看销夏湾头月，唯有莫釐山上僧。\n晚渡浪痕沾坏衲，上方云液洒枯藤。\n游人欲趁沙鸥去，更伴禅公上翠层。",
        "dynasty": "宋",
        "collection_info": null
    },
    {
        "title": "青龙江醉眠亭",
        "author": "陈舜俞",
        "content": "酒担长轻六印腰，醉中一枕敌千朝。\n兴亡藐比荣枯柳，聚散看同旦暮潮。\n清兴本应尘外得，香魂徒向水边招。\n已闻佳士过从约，不为东风返画桡。",
        "dynasty": "宋",
        "collection_info": null
    },
    {
        "title": "水月院",
        "author": "陈舜俞",
        "content": "兴随白鸟汀洲立，步入青林台殿出。\n湖脉来通方士泉，山颜分入幽人室。\n自苦扁舟每访寻，何年空谷无遗逸。\n一夜霜风穿客衣，二十六房皆采橘。",
        "dynasty": "宋",
        "collection_info": null
    },
    {
        "title": "题碧藓亭",
        "author": "陈舜俞",
        "content": "潇洒阑干碧玉丛，频来游赏似儿童。\n萦迴修竹撩清影，刻画新诗绕翠筒。\n十载雪霜林色改，几翻风月酒尊空。\n子猷老去心尝在，终拟为邻作醉翁。",
        "dynasty": "宋",
        "collection_info": null
    },
    {
        "title": "送喜长老游四明",
        "author": "陈舜俞",
        "content": "钓竿无竹月空船，事去朱泾不记年。\n一句弗由他物得，此心知与么人传。\n无鬚王老长垂地，掉臂胡僧仰託天。\n去问玲珑岩上石，*中谁是我师禅。",
        "dynasty": "宋",
        "collection_info": null
    },
    {
        "title": "寄姑苏智肱钱塘文捷二上人",
        "author": "陈舜俞",
        "content": "释子纷纷奈汝何，传闻右绕益乖讹。\n南山述作那堪毁，西竺师徒果有魔。\n群蚁固应随转石，一杯焉可当颓波。\n青铜瓦砾皆称鉴，乞与光明岁月磨。",
        "dynasty": "宋",
        "collection_info": null
    },
    {
        "title": "传神悦躬上人",
        "author": "陈舜俞",
        "content": "倦辔曾投林下宿，短篷重见越江边。\n人归河岳仪型在，事隔桑溟物色传。\n弟子共谈庭际柏，公卿多识社中莲。\n高风自出空王侣，驰誉丹青是可怜。",
        "dynasty": "宋",
        "collection_info": null
    },
    {
        "title": "山中寄姑苏守倅",
        "author": "陈舜俞",
        "content": "莫釐山头万家橘，震泽閒人一叶舟。\n林袅金丸出篱落，浪喷雪阵上汀洲。\n云生缥缈吟魂远，日入穹窿醉望收。\n不禁五湖容小隠，为传篇什谢苏州。",
        "dynasty": "宋",
        "collection_info": null
    },
    {
        "title": "过平望驿有怀湖州李使君二首  其一",
        "author": "陈舜俞",
        "content": "柳色阴阴平望桥，春流西受霅溪潮。\n玉楼有月清光远，苹渚生风丽思飘。\n宁使簿书堆几案，已闻歌咏满渔樵。\n酒船欲访乌程去，愁费金龟返画桡。",
        "dynasty": "宋",
        "collection_info": null
    },
    {
        "title": "过平望驿有怀湖州李使君二首  其二",
        "author": "陈舜俞",
        "content": "凭熊飞隼两溪头，人似冰壶住玉楼。\n事逐欢谣入渔钓，诗随秋思满汀洲。\n茶收顾渚旗犹卷，酒贳乌程蚁半浮。\n去路无多平望驿，客魂秋雨宿扁舟。",
        "dynasty": "宋",
        "collection_info": null
    },
    {
        "title": "晚秋田间",
        "author": "陈舜俞",
        "content": "重到田园草木零，鬓毛萧飒白纶巾。\n谩夸孺子能分肉，堪笑书生尚负薪。\n静与禽鱼何物我，懒因鷄黍记晡晨。\n东篱已有黄金蕊，只欠白衣送酒人。",
        "dynasty": "宋",
        "collection_info": null
    },
    {
        "title": "挽邵夫人词",
        "author": "陈舜俞",
        "content": "丹阳门第三朝贵，乐寿丝纶五色开。\n有助清郎终盛誉，得怜诸子尽高才。\n兰雕北畹香犹在，水向东溟逝不回。\n原上送车无数目，日西风雨转徘徊。",
        "dynasty": "宋",
        "collection_info": null
    },
    {
        "title": "挽刘夫人词二首  其一",
        "author": "陈舜俞",
        "content": "籍籍家声起草莱，诜诜子舍奉兰陔。\n翩翻三凤皆英物，蹭蹬双驹亦骏才。\n忆昔綵衣环几舄，于今清血洒桊杯。\n何年盛事联簪组，别有丝纶荐夜台。",
        "dynasty": "宋",
        "collection_info": null
    },
    {
        "title": "挽刘夫人词二首  其二",
        "author": "陈舜俞",
        "content": "卜邻早效三迁教，负米方休百里劳。\n乐事难留同逝水，孝思无尽入伊蒿。\n万家原上开新冢，旧馆人来奠浊醪。\n况有铭诗传不朽，长城千古白云高。",
        "dynasty": "宋",
        "collection_info": null
    },
    {
        "title": "挽侍讲先生王夫人诗二首  其一",
        "author": "陈舜俞",
        "content": "兰陔堂上此归全，松柏山头有旧阡。\n我得遐龄几九十，人依绛帐昔三千。\n病时太守和汤药，没后诸生侍几筵。\n善化群材同草木，先生恩德重如天。",
        "dynasty": "宋",
        "collection_info": null
    },
    {
        "title": "挽侍讲先生王夫人诗二首  其二",
        "author": "陈舜俞",
        "content": "师墙童稚被陶钧，穴凤仍同桂籍春。\n岂独慈良尊有道，就论恩分即吾亲。\n生前未许升堂拜，原上空陪执绋人。\n一曲薤歌难写恨，哀荣千古付苍珉。",
        "dynasty": "宋",
        "collection_info": null
    },
    {
        "title": "山中咏橘长咏",
        "author": "陈舜俞",
        "content": "包橘古云美，扬州地所宜。\n名存夏后贡，颂见楚人辞。\n云梦分膏沃，璇星散陆离。\n洞庭仙壤接，震泽水烟被。\n柚酢徒然早，柑黄岂厌迟。\n封君千户等，老囿万奴随。\n秀萼瑶琼缀，青阴幄幕垂。\n朱衣霜傅采，素裏露含滋。\n弱干金丸重，繁条火齐纍。\n瓜生先作瓣，蚕老不成丝。\n爽味钟寒律，殷姿照夕曦。\n清香掩兰杜，真液贱楂梨。\n拣选收藏日，辛勤种接时。\n壤须来处美，移怕树同知。\n朱绿争珍旨，荆湘辨等差。\n蹊深比桃静，岁晚与松期。\n坛甃龟鼋石，园裁枳棘篱。\n讨虫烦钻凿，科冗付蒸炊。\n穿井防天旱，禳瘟甚岁饥。\n向阳删密叶，伐木树低枝。\n有义曾分客，无偷不禁儿。\n㲏嫌连雨长，老要劲风吹。\n满把留长蔕，盈箱藉短茨。\n入仓宁愧稻，出汗仅同医。\n雅俗传珍惜，深林或弃遗。\n稍收先落子，争晒已残皮。\n趁市商船急，充庭使驿驰。\n公筵荐魁磊，内合送瑰奇。\n寄远曾非选，熏藏品最卑。\n善生唯计亩，视价旋论赀。\n薄探酬来赏，精尝侑举卮。\n他年修果谱，应载野人诗。",
        "dynasty": "宋",
        "collection_info": null
    },
    {
        "title": "销暑楼",
        "author": "陈舜俞",
        "content": "溪上楼台似玉壶，乐郊春物剩昭苏。\n贤侯好士簪裾集，暇日开筵锦绣敷。\n擘水脍鲈堆白雪，拨醅酿酒滴真珠。\n香飘沈穗萦栏角，歌沸梁尘落坐隅。\n约略十洲仙界景，依稀九老洛川图。\n席中兰语熏相袭，望裏莲娃貌亦都。\n狂客笑吟聊自若，丈人强健不须扶。\n送归千骑堂前月，犹照帘虾一半鬚。",
        "dynasty": "宋",
        "collection_info": null
    },
    {
        "title": "弄水亭",
        "author": "陈舜俞",
        "content": "未识贵池好，尝闻弄水名。\n白鸟鉴中立，画船天上行。",
        "dynasty": "宋",
        "collection_info": null
    },
    {
        "title": "寿阳僧房见橘诗",
        "author": "陈舜俞",
        "content": "地过长淮种橘难，僧房今见锁朱栏。\n秋来頼有黄金实，几被行人作枳看。",
        "dynasty": "宋",
        "collection_info": null
    },
    {
        "title": "次韵六安魏明府三首  其一",
        "author": "陈舜俞",
        "content": "故人方信落江东，开解愁颜与病悰。\n自笑漫生湖海上，略无豪气似元龙。",
        "dynasty": "宋",
        "collection_info": null
    },
    {
        "title": "次韵六安魏明府三首  其二",
        "author": "陈舜俞",
        "content": "少年心志欲摩空，渐老卑飞悔满悰。\n早悟割鷄堪饱腹，不须辛苦学屠龙。",
        "dynasty": "宋",
        "collection_info": null
    },
    {
        "title": "次韵六安魏明府三首  其三",
        "author": "陈舜俞",
        "content": "几慕功名逐转蓬，既无成就苦为悰。\n不如归听华亭鹤，耆旧于今忆二龙。",
        "dynasty": "宋",
        "collection_info": null
    },
    {
        "title": "宝庆院",
        "author": "陈舜俞",
        "content": "小招提在白云层，古殿深龛锁昼灯。\n山北远公曾结社，至今犹有种莲僧。",
        "dynasty": "宋",
        "collection_info": null
    },
    {
        "title": "题鑪峰阁",
        "author": "陈舜俞",
        "content": "为爱鑪烟拂画檐，小栏今日捲朱帘。\n不须更踏山前路，可是人间看得厌。",
        "dynasty": "宋",
        "collection_info": null
    },
    {
        "title": "再经太平观访沈道士不遇二首  其一",
        "author": "陈舜俞",
        "content": "行客寻山去又回，羽人依旧未归来。\n洞门不锁清风入，黄叶无言下翠苔。",
        "dynasty": "宋",
        "collection_info": null
    },
    {
        "title": "再经太平观访沈道士不遇二首  其二",
        "author": "陈舜俞",
        "content": "不见芝岩驾鹤翁，抱琴归去悄无踪。\n黄花似有东篱旧，山后山前取次逢。",
        "dynasty": "宋",
        "collection_info": null
    },
    {
        "title": "兴福院僧房",
        "author": "陈舜俞",
        "content": "东西游遍两山村，栀子黄时橘满园。\n唯有小轩临小涧，病僧欹枕听潺湲。",
        "dynasty": "宋",
        "collection_info": null
    },
    {
        "title": "宿上真宫赠朱道士",
        "author": "陈舜俞",
        "content": "栖真必是朱痴后，结宇元因法善孙。\n人在地灵治病速，山村讨药夜敲门。",
        "dynasty": "宋",
        "collection_info": null
    },
    {
        "title": "书通济僧壁",
        "author": "陈舜俞",
        "content": "丹包赤实破苍颜，冬至都无十日閒。\n剩选黄柑留过客，天寒谁肯更寻山。",
        "dynasty": "宋",
        "collection_info": null
    },
    {
        "title": "上方僧京师识面短句二首  其一",
        "author": "陈舜俞",
        "content": "乱云峰顶紫田翁，二十年前辇寺逢。\n怪我无成头白早，千金散尽学屠龙。",
        "dynasty": "宋",
        "collection_info": null
    },
    {
        "title": "上方僧京师识面短句二首  其二",
        "author": "陈舜俞",
        "content": "老僧曾住日边寺，惯识金鞍马上人。\n云外不知人易老，从头相问尽埃尘。",
        "dynasty": "宋",
        "collection_info": null
    },
    {
        "title": "赠华严院玉真上人",
        "author": "陈舜俞",
        "content": "青萝翠竹锁禅关，门对松林第一湾。\n白髪老禅应有道，等閒随客过前山。",
        "dynasty": "宋",
        "collection_info": null
    },
    {
        "title": "上方化成院",
        "author": "陈舜俞",
        "content": "琅函密锁君王字，石壁仍刊宰相诗。\n无限幽光动岩谷，山深惟有白云知。",
        "dynasty": "宋",
        "collection_info": null
    },
    {
        "title": "虎溪",
        "author": "陈舜俞",
        "content": "紫霄道士贪云鹤，五柳先生泥酒杯。\n不为清风与明月，道人何事过溪来。",
        "dynasty": "宋",
        "collection_info": null
    },
    {
        "title": "游天章寺",
        "author": "陈舜俞",
        "content": "峻岭崇巅千古在，好风佳月逐时新。\n簿书偶是山阴长，觞咏聊同曲水人。\n林雀不惊筇竹杖，溪云欲傍接䍦巾。\n官粗合有登临分，更待岩花烂漫春。",
        "dynasty": "宋",
        "collection_info": null
    },
    {
        "title": "众乐亭",
        "author": "陈舜俞",
        "content": "湖光野色着人衣，众乐开亭此处宜。\n击棹高歌山自响，踏青红影岸相随。\n消除矰缴容鸥鸟，改换风烟入柳丝。\n荇菜藕花应见忆，短蓬孤榜独来时。",
        "dynasty": "宋",
        "collection_info": null
    },
    {
        "title": "西湖",
        "author": "陈舜俞",
        "content": "古山泻仙源，坤舆凿虚境。\n宝势相回环，穴阑清倒影。\n群冰人无惊，泛泛华桨并。\n山上放歌行，不少有遗景。\n谁意注灵波，溉田三万顷。",
        "dynasty": "宋",
        "collection_info": null
    },
    {
        "title": "蛙斋",
        "author": "陈舜俞",
        "content": "渴饮尝不足，凿井偶清疏。\n井边旧墙屋，涂塈为我居。\n念彼作者劳，容膝已有余。\n开窗近檐楹，天光满图书。\n汲水屡洒扫，尘去延空虚。\n外洁内亦清，体胖气加舒。\n缅怀埳中蛙，乐岂羡虾鱼。\n相君宅新府，文木森周庐。\n侯门多结驷，赐金每论车。\n身外无我亲，傥来物固疏。\n日食夜以息，大小则皆如。\n况无百岁人，贵贱同丘墟。\n但可蔽风雨，且以永居诸。",
        "dynasty": "宋",
        "collection_info": null
    },
    {
        "title": "初见庐山",
        "author": "陈舜俞",
        "content": "泝洄江上山，千里皆可爱。\n忽见匡庐峰，气势一何大。\n崔嵬青天屏，叆叇白云盖。\n藤萝拂金绳，瀑水挂玉带。\n未雨龙穴藏，摩空鸟飞碍。\n疑非红尘间，邈在万物外。\n闻有高世士，眠云不知载。\n饮露餐朝霞，啸月下天籁。\n轩冕何足道，天地乃投芥。\n吾能与之游，无庸去浮海。",
        "dynasty": "宋",
        "collection_info": null
    },
    {
        "title": "诗二首  其一",
        "author": "陈舜俞",
        "content": "石磴梯山一里高，荒烟源处税渔樵。\n官粗事冷人应笑，免对青苗强折腰。",
        "dynasty": "宋",
        "collection_info": null
    },
    {
        "title": "诗二首  其二",
        "author": "陈舜俞",
        "content": "自古匡庐是胜游，谪臣何敢计淹留。\n城中未有看山处，客馆僧坊谩举头。",
        "dynasty": "宋",
        "collection_info": null
    },
    {
        "title": "虑狱江州晚出浔阳门",
        "author": "陈舜俞",
        "content": "浅深秋色看红叶，高下人烟入翠微。\n过岭已怜云满𩍐，穿林宁恨露沾衣。\n自惭访道来何晚，便好寻真去不归。\n本迕朝廷无补报，名山犹幸许相依。",
        "dynasty": "宋",
        "collection_info": null
    },
    {
        "title": "黄陵庙",
        "author": "陈舜俞",
        "content": "明月辉在天，落日光转地。\n天维地轴千万年，粉篁尚有春风泪。\n苍梧茫茫九疑高，湘江之水多怒涛。\n袗衣不御琴弦绝，黄陵庙前碑已裂。\n春禽啼，秋叶飞。\n行人舟楫去復返，虞舜南巡胡不归。",
        "dynasty": "宋",
        "collection_info": null
    },
    {
        "title": "圆通行",
        "author": "陈舜俞",
        "content": "庐山之西形势聚，无位真人依位住。\n地祇掣锁金城开，石龙喷水银潢注。\n峰峦约勒万马回，杉松自作千兵护。\n宝殿峥嵘跨碧霄，圆容丽服微西顾。\n江南妃子亲施田，香饭供僧无亿数。\n法焰相传十二人，师泛铁船杨子渡。\n杨子渡头秋风高，霹雳驾雪翻惊涛。\n中有渔家妙绝手，一钓三山连六鰲。\n纵时大地悉震恐，收来尘剎无纤毫。\n当年曾许心莫逆，今朝又作圆通客。\n挂冠已脱尘俗缘，一心愿住清凉国。\n清凉之国进能知，日长马倦人多迷。\n从来闻说曹溪路，只今踏断庐山西。",
        "dynasty": "宋",
        "collection_info": null
    },
    {
        "title": "诗一首",
        "author": "陈舜俞",
        "content": "把酒谓山语，行人亦大孤。\n满朝无骨肉，白髪厌江湖。\n寒苦谙冰雪，艰难识道途。\n相看幸相似，可惜便风无。",
        "dynasty": "宋",
        "collection_info": null
    },
    {
        "title": "子隠堂为萧寺题",
        "author": "陈舜俞",
        "content": "东城萧寺荒烟内，底事旌旗与客来。\n六代豪华归茂草，少年风节有高台。\n门前好鸟鸣佳木，径裏閒僧扫绿苔。\n强为登临一怀古，懦夫芜句两非才。",
        "dynasty": "宋",
        "collection_info": null
    },
    {
        "title": "奉慈禅寺",
        "author": "陈舜俞",
        "content": "一宿禅关万虑空，明朝更上十余峰。\n山依碧落不多远，人在白云无数重。\n木末疏钟惊虎兕，门前潴水穴蛟龙。\n劳生正负林泉约，犹喜官閒此处逢。",
        "dynasty": "宋",
        "collection_info": null
    },
    {
        "title": "句  其一",
        "author": "陈舜俞",
        "content": "石间圆影迭金波。",
        "dynasty": "宋",
        "collection_info": null
    },
    {
        "title": "句  其二",
        "author": "陈舜俞",
        "content": "涧含苍壁隠青萝。",
        "dynasty": "宋",
        "collection_info": null
    }
]