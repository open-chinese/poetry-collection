[
    {
        "uuid": "79f63d7b786064ca04d94f59a0f2fe18",
        "title": "奚大卿许赋生香亭诗以促之",
        "author": "吴晦之",
        "content": "暗香浮动月初斜，彷佛西湖处士家。\n谁道广平心似铁，不将佳句赋梅花。",
        "dynasty": "宋",
        "collection_info": null
    },
    {
        "uuid": "668038d641e59ed3992bd8c5bd359aa2",
        "title": "山庵睡起",
        "author": "吴晦之",
        "content": "策蹇寻幽过草堂，困来欹枕卧禅床。\n鸟啼花落东风裏，睡起不知春昼长。",
        "dynasty": "宋",
        "collection_info": null
    },
    {
        "uuid": "03895d6bc33f616d1d4a110b10b8d6bb",
        "title": "蓬窗",
        "author": "吴晦之",
        "content": "小室潇然一钓蓬，主人闲散似渔翁。\n有时风雨惊残梦，如在松江烟浪中。",
        "dynasty": "宋",
        "collection_info": null
    },
    {
        "uuid": "3142da11c202ad3bb9876ff2998c8a43",
        "title": "春日即事",
        "author": "吴晦之",
        "content": "山居无事到襟怀，日午柴门尚未开。\n啼鸟一声春昼寂，隔墙风送落花来。",
        "dynasty": "宋",
        "collection_info": null
    },
    {
        "uuid": "963165143901f5b5458a53bcbf524199",
        "title": "山亭偶成",
        "author": "吴晦之",
        "content": "二十四考成何事，三百六十长是闲。\n古今穷达置勿论，坐看烟云生西山。",
        "dynasty": "宋",
        "collection_info": null
    },
    {
        "uuid": "615138bc13e751a72a6116bb27ceed91",
        "title": "赠江西诗客",
        "author": "吴晦之",
        "content": "五言诗作七宝塔，四壁惟余八尺床。\n一月二十九日醉，百年三万六千场。",
        "dynasty": "宋",
        "collection_info": null
    },
    {
        "uuid": "42f94cf22f22265f5068bf9482061c9b",
        "title": "送友人西上",
        "author": "吴晦之",
        "content": "晓行山路梅花白，晚宿溪桥柳色青。\n此去西湖春渐暖，画船沽酒水边亭。",
        "dynasty": "宋",
        "collection_info": null
    },
    {
        "uuid": "124b9d1f0cda04636e9139a644e3ce32",
        "title": "后圃寻春",
        "author": "吴晦之",
        "content": "雨余未访后园春，百紫千红锦幛新。\n记得钱塘买花看，于今风景属闲人。",
        "dynasty": "宋",
        "collection_info": null
    },
    {
        "uuid": "7911b886c0c2eec3224def3d322cdcb6",
        "title": "忆江湖旧游",
        "author": "吴晦之",
        "content": "水满汀洲白鹭双，芦花飞雪扑船窗。\n归来常有江湖兴，遥想钟声隔岸撞。",
        "dynasty": "宋",
        "collection_info": null
    },
    {
        "uuid": "64948aa14390c544cd5e351a39e92e98",
        "title": "雪后寻梅",
        "author": "吴晦之",
        "content": "畧彴溪桥小径斜，竹篱茅舍两三家。\n红梅似与诗人约，腊雪初消始看花。",
        "dynasty": "宋",
        "collection_info": null
    },
    {
        "uuid": "07f8b72e1d814ed6eeb89a4e12adf0e9",
        "title": "溪头唤渡",
        "author": "吴晦之",
        "content": "轻烟漠漠晓晴天，立马汀沙唤渡船。\n白鸟忘机思虑息，避人飞过急滩前。",
        "dynasty": "宋",
        "collection_info": null
    },
    {
        "uuid": "7df735e34441bc2b406d09dac9e4786d",
        "title": "寄石鲁瞻",
        "author": "吴晦之",
        "content": "忆昔从游杖履中，有山亭上醉春风。\n主人已作骑鲸客，谁识当年两病翁。",
        "dynasty": "宋",
        "collection_info": null
    }
]