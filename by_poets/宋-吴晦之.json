[
    {
        "uuid": "b5495045249fe7eb3a3c004a8b5b23d0",
        "title": "奚大卿许赋生香亭诗以促之",
        "author": "吴晦之",
        "content": "暗香浮动月初斜，彷佛西湖处士家。\n谁道广平心似铁，不将佳句赋梅花。",
        "dynasty": "宋",
        "collection_info": null
    },
    {
        "uuid": "9db0b5adf87cd189de97e29b7c02823d",
        "title": "山庵睡起",
        "author": "吴晦之",
        "content": "策蹇寻幽过草堂，困来欹枕卧禅床。\n鸟啼花落东风裏，睡起不知春昼长。",
        "dynasty": "宋",
        "collection_info": null
    },
    {
        "uuid": "dbfd02e7e5d6109b2dddc290deacd6eb",
        "title": "蓬窗",
        "author": "吴晦之",
        "content": "小室潇然一钓蓬，主人闲散似渔翁。\n有时风雨惊残梦，如在松江烟浪中。",
        "dynasty": "宋",
        "collection_info": null
    },
    {
        "uuid": "9a6f8bf3abc437279e686ff4485b7e11",
        "title": "春日即事",
        "author": "吴晦之",
        "content": "山居无事到襟怀，日午柴门尚未开。\n啼鸟一声春昼寂，隔墙风送落花来。",
        "dynasty": "宋",
        "collection_info": null
    },
    {
        "uuid": "f1a081b13b81881ff8fc142d5e1fcdb9",
        "title": "山亭偶成",
        "author": "吴晦之",
        "content": "二十四考成何事，三百六十长是闲。\n古今穷达置勿论，坐看烟云生西山。",
        "dynasty": "宋",
        "collection_info": null
    },
    {
        "uuid": "60b8b08c3699920b77ebd206451b10a0",
        "title": "赠江西诗客",
        "author": "吴晦之",
        "content": "五言诗作七宝塔，四壁惟余八尺床。\n一月二十九日醉，百年三万六千场。",
        "dynasty": "宋",
        "collection_info": null
    },
    {
        "uuid": "09f594dc208d75cc14465f49fd280999",
        "title": "送友人西上",
        "author": "吴晦之",
        "content": "晓行山路梅花白，晚宿溪桥柳色青。\n此去西湖春渐暖，画船沽酒水边亭。",
        "dynasty": "宋",
        "collection_info": null
    },
    {
        "uuid": "44b673be838c1e6dbc55a77ffa12af8e",
        "title": "后圃寻春",
        "author": "吴晦之",
        "content": "雨余未访后园春，百紫千红锦幛新。\n记得钱塘买花看，于今风景属闲人。",
        "dynasty": "宋",
        "collection_info": null
    },
    {
        "uuid": "be68d4c2a6056f68009edaf4f2d13535",
        "title": "忆江湖旧游",
        "author": "吴晦之",
        "content": "水满汀洲白鹭双，芦花飞雪扑船窗。\n归来常有江湖兴，遥想钟声隔岸撞。",
        "dynasty": "宋",
        "collection_info": null
    },
    {
        "uuid": "043de69e9004ea5a932711046eccea5a",
        "title": "雪后寻梅",
        "author": "吴晦之",
        "content": "畧彴溪桥小径斜，竹篱茅舍两三家。\n红梅似与诗人约，腊雪初消始看花。",
        "dynasty": "宋",
        "collection_info": null
    },
    {
        "uuid": "7c87c67d4fc74c57977d2cba9d6e1abd",
        "title": "溪头唤渡",
        "author": "吴晦之",
        "content": "轻烟漠漠晓晴天，立马汀沙唤渡船。\n白鸟忘机思虑息，避人飞过急滩前。",
        "dynasty": "宋",
        "collection_info": null
    },
    {
        "uuid": "664e8b716d8881775b84043b0cc7c1a8",
        "title": "寄石鲁瞻",
        "author": "吴晦之",
        "content": "忆昔从游杖履中，有山亭上醉春风。\n主人已作骑鲸客，谁识当年两病翁。",
        "dynasty": "宋",
        "collection_info": null
    }
]