[
    {
        "uuid": "c9c9da521f388f4d0572eefd5ba33fbb",
        "title": "留题宝相寺",
        "author": "章得象",
        "content": "天台四面翠如屏，洞穴幽奇地最灵。\n百尺岩中真像在，千年涧畔古松青。\n路傍断石留神迹，壁上遗文缺旧铭。\n我是丹丘仙郡守，暂来犹似觉魂醒。",
        "dynasty": "宋",
        "collection_info": null
    },
    {
        "uuid": "ba3b21e452ea213765f30cf34d7abe51",
        "title": "送张无梦归天台",
        "author": "章得象",
        "content": "琼台东畔倚岧峣，缥缈烟霞切绛霄。\n门外杉松尽颠怪，云中鸡犬自逍遥。\n水流玉洞桃花出，风过星坛桂子飘。\n蕙帐已空三径在，可怜猿鹤共无憀。",
        "dynasty": "宋",
        "collection_info": null
    },
    {
        "uuid": "f5c702c251d9f08777b6ba6e7a4fa3af",
        "title": "送梵才大师归天台",
        "author": "章得象",
        "content": "京寺栖禅久，霞城去路长。\n江波收积潦，风信促归航。\n坐榻新蒲稳，斋盂早稻香。\n遥知掩扉处，森斗万峰傍。",
        "dynasty": "宋",
        "collection_info": null
    },
    {
        "uuid": "22a6e764b8bb7c3a9549b438d001ff93",
        "title": "送僧归护国寺",
        "author": "章得象",
        "content": "京尘拂尽一囊轻，归思飘然入杳冥。\n五两风高飞榜急，八重山秀倚天青。\n供花林鸟窥禅熟，闻呪潭龙起蛰醒。\n他日可容攀社侣，篮舆终待叩松扃。",
        "dynasty": "宋",
        "collection_info": null
    },
    {
        "uuid": "fd9597df03e06843354767e78af21975",
        "title": "题明庆塔院",
        "author": "章得象",
        "content": "步步云梯彻上层，回头自觉欲飞腾。\n频来不是尘中客，久住偏宜物外僧。\n下寺钟声沈地底，前峰塔影落阶棱。\n凭阑未尽吟诗兴，却拟乘闲更一登。",
        "dynasty": "宋",
        "collection_info": null
    },
    {
        "uuid": "034b4d4faf3b3cd01960efedeab4fc11",
        "title": "题山宫法安院  其一",
        "author": "章得象",
        "content": "路入青青数里松，上方楼阁一重重。\n千寻练挂双流瀑，六曲屏开四面峰。\n幽鹭独翘藏翠竹，啼猿相对答疏钟。\n留连不忍催归骑，回首斜阳烟雾浓。",
        "dynasty": "宋",
        "collection_info": null
    },
    {
        "uuid": "e5de1522ccec9febc7cd6cf169ad3678",
        "title": "题山宫法安院  其二",
        "author": "章得象",
        "content": "山家门径锁寒松，更向烟萝第几重。\n幽鸟啼花归旧谷，应龙飞雨过前峰。\n分持皂盖歌千骑，入冠黄扉禄万钟。\n一见高吟重兴感，清名长在木阴浓。",
        "dynasty": "宋",
        "collection_info": null
    },
    {
        "uuid": "76b178ece63945f858cf28d6aa4c6326",
        "title": "题灵康庙",
        "author": "章得象",
        "content": "白鹤何年入紫氛，空余灵迹庙犹存。\n岩崖暗锁云根老，堂殿阴连海气昏。\n潮上神乌鸣祭鼓，夜深鬼火照祠门。\n辽天归嘆桑田事，应与麻姑子细论。",
        "dynasty": "宋",
        "collection_info": null
    },
    {
        "uuid": "3f1412762f0f0839bd3eb5862c91ce00",
        "title": "题延庆院",
        "author": "章得象",
        "content": "碧涧连龙穴，层峦倚括苍。\n无时似风雨，绕院尽松篁。\n路僻人难到，僧闲日自长。\n胜游应不负，三度届云房。",
        "dynasty": "宋",
        "collection_info": null
    },
    {
        "uuid": "c914e87bcbdde6659823a43f512ac83f",
        "title": "题东掖山承山院",
        "author": "章得象",
        "content": "闻说新庵叫白莲，五峰环绕布金田。\n虎溪社共何人继，佛龛灯从几代传。\n岚色排空长似画，松枝偃盖不知年。\n劳生已作归休计，愿解尘缨结凈缘。",
        "dynasty": "宋",
        "collection_info": null
    },
    {
        "uuid": "3522ba5abc913ca2ac182d9db503300a",
        "title": "桐柏崇道观",
        "author": "章得象",
        "content": "万仞攀萝上翠岑，豁然平地九峰心。\n参差珠树和云出，咫尺丹霄有路寻。\n洞口碧畦长种玉，坛边古篆欲生金。\n桑田未变桃先熟，唯见蓬莱水浅深。",
        "dynasty": "宋",
        "collection_info": null
    },
    {
        "uuid": "73cd4db05a3b8742f2c72aca80584c7b",
        "title": "国清寺",
        "author": "章得象",
        "content": "松韵萧骚十里清，入门毛骨冷如冰。\n题诗已有丹青笔，悟法应多黑白僧。\n风雨祇疑双涧瀑，星辰长认上方灯。\n来游不是忘机客，谁到云峰第一层。",
        "dynasty": "宋",
        "collection_info": null
    },
    {
        "uuid": "235ba1103d1d78a648038ed4f2e231de",
        "title": "玉光亭",
        "author": "章得象",
        "content": "千层怀玉对轩窗，池上新亭号玉光。\n祇此便堪为吏隐，神仙官职水云乡。",
        "dynasty": "宋",
        "collection_info": null
    },
    {
        "uuid": "a49dc436285036b9dfa5b83c2f823c66",
        "title": "植萱亭",
        "author": "章得象",
        "content": "凌江清浅绕城流，庾岭南边第一州。\n惟有梅花传远信，祇凭萱草缓离忧。",
        "dynasty": "宋",
        "collection_info": null
    },
    {
        "uuid": "72682a20407748d1b01a27cd90588806",
        "title": "媚涟亭",
        "author": "章得象",
        "content": "祇见万山连瘴海，不知何处是长安。\n百蛮梯尽来重译，千古轮摧恨七盘。",
        "dynasty": "宋",
        "collection_info": null
    },
    {
        "uuid": "27240c3e1b2208cd2cdf86a3e5c58a38",
        "title": "放钵石",
        "author": "章得象",
        "content": "石上曾经转钵盂，石边南北路崎岖。\n行人见石空嗟嘆，还识西来意也无。",
        "dynasty": "宋",
        "collection_info": null
    },
    {
        "uuid": "b38641bc8962c5e37ee52105f2586fa2",
        "title": "峡山飞来寺",
        "author": "章得象",
        "content": "澄江诘曲峡中天，远使归时驻画船。\n久别忽轻星一纪，暂来纔见月三弦。\n劳生草草真徒尔，陈迹依依亦怆然。\n回首越城何处是，山南渺莽祇云烟。",
        "dynasty": "宋",
        "collection_info": null
    },
    {
        "uuid": "35d764ed3fdf3580fb8c1a5e1347ae82",
        "title": "句  其一",
        "author": "章得象",
        "content": "万顷波心露一拳，不知星落是何年。",
        "dynasty": "宋",
        "collection_info": null
    },
    {
        "uuid": "85c81f48700271c0754e21683a1ddc53",
        "title": "句  其二",
        "author": "章得象",
        "content": "天面长虹一鑑痕，直通朝北两山春。",
        "dynasty": "宋",
        "collection_info": null
    },
    {
        "uuid": "90a5f3689a61cce868aed1b1b80d46a4",
        "title": "句  其三",
        "author": "章得象",
        "content": "唯有梅花报春早，雪中传信过江干。",
        "dynasty": "宋",
        "collection_info": null
    },
    {
        "uuid": "7383cd0bd1e37a5c56912085aa8e6265",
        "title": "句  其四",
        "author": "章得象",
        "content": "青草瘴深卢橘熟，黄梅雨歇荔枝红。",
        "dynasty": "宋",
        "collection_info": null
    },
    {
        "uuid": "e99a46cad4468abee60c520c941efa4a",
        "title": "句  其五",
        "author": "章得象",
        "content": "一麾远在百蛮中。",
        "dynasty": "宋",
        "collection_info": null
    },
    {
        "uuid": "fe046b4f718f76888934a6d3ebf768d5",
        "title": "句  其六",
        "author": "章得象",
        "content": "千寻练挂双流瀑。",
        "dynasty": "宋",
        "collection_info": null
    }
]