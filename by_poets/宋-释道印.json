[
    {
        "title": "偈二首  其一",
        "author": "释道印",
        "content": "大雄山下虎，南山鼈鼻蛇。\n等闲撞着，抱赏归家。\n若也不惜好手，便与拔出重牙。",
        "dynasty": "宋",
        "collection_info": null
    },
    {
        "title": "偈二首  其二",
        "author": "释道印",
        "content": "五五二十五，击碎虚空鼓。\n大地不容针，十方无寸土。\n春生夏长復何云，甜者甜兮苦者苦。",
        "dynasty": "宋",
        "collection_info": null
    },
    {
        "title": "颂古八首  其一",
        "author": "释道印",
        "content": "霹雳未收声，闪电不留影。\n三更月到窗，半夜驴觑井。\n快骑骏马骤高楼，一尘不动须弥顶。",
        "dynasty": "宋",
        "collection_info": null
    },
    {
        "title": "颂古八首  其二",
        "author": "释道印",
        "content": "有伴即来，地闢天开。\n冷光重出匣，古路绝纤埃。\n万象森罗齐合掌，须弥岌崿舞三台。",
        "dynasty": "宋",
        "collection_info": null
    },
    {
        "title": "颂古八首  其三",
        "author": "释道印",
        "content": "握不成团拨不开，德云几度下崔嵬。\n有时行到海南岸，密密还从旧路回。",
        "dynasty": "宋",
        "collection_info": null
    },
    {
        "title": "颂古八首  其四",
        "author": "释道印",
        "content": "推倒扶起，觌面千里。\n唯小释迦，风前按指。\n直饶海印发光，也是雪峯道底。\n遍界是文殊，遍界是慈氏。\n楼阁门开竟日闲，谁识善财童子。",
        "dynasty": "宋",
        "collection_info": null
    },
    {
        "title": "颂古八首  其五",
        "author": "释道印",
        "content": "接得与识得，谁復较锱铢。\n若问堂中事，堂中事转疏。\n只如云盖悟去，又作么苏噜苏噜。",
        "dynasty": "宋",
        "collection_info": null
    },
    {
        "title": "颂古八首  其六",
        "author": "释道印",
        "content": "大鹏抟风，苍龙出海。\n手抬手搦，日上月下。\n霜雪严凝识岁寒，双陆盆边须喝采。",
        "dynasty": "宋",
        "collection_info": null
    },
    {
        "title": "颂古八首  其七",
        "author": "释道印",
        "content": "何必不必，方圆曲直。\n眉目分明，若为辨的。\n影草既随身，觌面当机疾。\n一双孤雁忽高飞，两隻鸳鸯还独立。",
        "dynasty": "宋",
        "collection_info": null
    },
    {
        "title": "颂古八首  其八",
        "author": "释道印",
        "content": "踏破草鞋赤脚走，堂堂向外扬家丑。\n只知敛袂出人前，不觉衣穿露两肘。",
        "dynasty": "宋",
        "collection_info": null
    }
]