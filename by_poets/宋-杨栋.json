[
    {
        "uuid": "0240463048b988360e8e56ab63fd52c9",
        "title": "浄土寺追和东坡韵",
        "author": "杨栋",
        "content": "令君督来期，书邮日旁午。\n世事不足论，清游乃先务。\n朝朝叩禅关，復此得浄宇。\n浅斟琥珀浓，细嚼银丝缕。\n味隽问牛酥，轩高来燕乳。\n曲折溪屡横，尖圆峰可数。\n万顷喧桑田，一簇静松坞。\n由来镜中人，不殊草头露。\n越主朝汴宫，蜀客尽吴语。\n剥蚀浄土碑，荒残峡山路。\n桑梓如之何，谁能忘一顾。\n日询锦桥新，三叹清流俯。",
        "dynasty": "宋",
        "collection_info": null
    },
    {
        "uuid": "d4e68f970ae4443f87930d5f946c7bed",
        "title": "游大涤栖真洞  其一",
        "author": "杨栋",
        "content": "携手清苕去，高枫丹叶森。\n渔樵九锁曲，风雨一窗深。\n索酒贪山月，添衣怯洞阴。\n凤归天柱晓，楼阁有鸣琴。",
        "dynasty": "宋",
        "collection_info": null
    },
    {
        "uuid": "fe1ca14f0261f3aa49143bf81082da46",
        "title": "游大涤栖真洞  其二",
        "author": "杨栋",
        "content": "山峨来夹案，泉急自穿渠。\n密记东阳诀，高题上帝居。\n牙儿藏宝箧，山子走篮舆。\n曲折玑衡转，溪坳可结庐。",
        "dynasty": "宋",
        "collection_info": null
    },
    {
        "uuid": "11ea73849019df7b48786862485175af",
        "title": "丁巳再游题蓬山堂泉石",
        "author": "杨栋",
        "content": "琼流鉴空，混沌一隙。\n紫霄柱下，清泉白石。",
        "dynasty": "宋",
        "collection_info": null
    }
]