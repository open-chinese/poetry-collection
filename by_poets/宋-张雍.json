[
    {
        "uuid": "068e440c793361dc7b32a4047e2be9c5",
        "title": "灵岩七咏 定惠像",
        "author": "张雍",
        "content": "昔闻海岸落伽山，今日灵岩得谛观。\n莫问前身后身事，会须明眼一盘看。",
        "dynasty": "宋",
        "collection_info": null
    },
    {
        "uuid": "24ebbe5cfabcac7b970807cc1bbc8be4",
        "title": "灵岩七咏 证明龛",
        "author": "张雍",
        "content": "不倦千寻谒证明，凭栏下瞰白云生。\n更期进步孤峰顶，要向如来头上行。",
        "dynasty": "宋",
        "collection_info": null
    },
    {
        "uuid": "b1b3538fd50ace7ccdd6b8f57c2a815a",
        "title": "灵岩七咏 双鹤泉",
        "author": "张雍",
        "content": "双鹤飞来知几年，至今山腹有泓泉。\n直应为办高僧供，挹取无穷金湛然。",
        "dynasty": "宋",
        "collection_info": null
    },
    {
        "uuid": "b1045ef72b5f3065523fbc10a1233a18",
        "title": "灵岩七咏 灵龟泉",
        "author": "张雍",
        "content": "山作灵龟势愿游，滴泉奔涌岂常流。\n谁当一的能知味，认取心源莫躁求。",
        "dynasty": "宋",
        "collection_info": null
    },
    {
        "uuid": "67372dd75089ed89c8f49941ace839c4",
        "title": "灵岩七咏 明空窍",
        "author": "张雍",
        "content": "横看空洞贯山南，人说当年卧佛岩。\n渠识老婆心太切，直将一点示愚凡。",
        "dynasty": "宋",
        "collection_info": null
    },
    {
        "uuid": "373d7679223515076b2ec1d163554b08",
        "title": "灵岩七咏 铁袈裟",
        "author": "张雍",
        "content": "浅蹊针孔费掺掺，铁作袈裟信不凡。\n大庾岭头提不起，岂知千古付灵岩。",
        "dynasty": "宋",
        "collection_info": null
    },
    {
        "uuid": "f82520c601dfeac8ff91b02e7da83bcd",
        "title": "灵岩七咏 三十二罗汉",
        "author": "张雍",
        "content": "此山罗汉极□常，当日威容俨在堂。\n谁信盗中诚有道，智过君子实难量。",
        "dynasty": "宋",
        "collection_info": null
    }
]