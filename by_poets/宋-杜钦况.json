[
    {
        "uuid": "455594bd9022ae6a37af85ee32dea55b",
        "title": "灵岩行",
        "author": "杜钦况",
        "content": "山迴路疑绝，林深秘岩扃。\n凿翠出金碧，开轩列云屏。\n希有昔成道，久矣斯岩灵。\n法定卧苍壁，白日穿空明。\n令威指泉窦，一凿秋寒澄。\n定水供万众，不缩亦不盈。\n如公禅宗秀，于世本无营。\n聊为出山云，乘风无纵横。\n坐令多宝藏，百神转雷霆。\n夜月啸雕虎，玉匣开晶荧。\n笑指八解池，外流中不倾。\n何必空山雷，始悟物我情。",
        "dynasty": "宋",
        "collection_info": null
    }
]