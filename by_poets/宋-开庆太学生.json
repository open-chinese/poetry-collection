[
    {
        "uuid": "de79acb53ad6c34f9162720be892660d",
        "title": "美文文山劾董宋臣",
        "author": "开庆太学生",
        "content": "拨转天纲回地纪，中兴又自庚申始。\n扫除阴类谁之功，有硬脊梁担得起。\n鲰生曾作茶岭诗，已学希夷不愿仕。\n逢人见说太平时，担书来领西湖水。\n幽阴何物号阎罗，污我青天莫敢指。\n国人咸惧妖復来，天子自知忠可使。\n履斋泉下不伏款，帝谓董贤人切齿。\n未闻蔡笔颂余公，但见欧书责高子。\n扬扬颜面见士夫，不知世间有羞耻。\n吁嗟今世负大名，禄重忠言类如是。\n一身富贵尽有余，何况明明今在迩。\n中书虽有空头敕，其奈诸名都唯唯。\n五更魁宿炳光精，吐出忠肝涕盈纸。\n心怀寸铁飞上天，愿剔刚肠开帝视。\n彷徨竈婢为主惊，慷慨书生为国喜。\n吾皇英断似孝宗，觌有天诛终弃死。\n当时頼有政府贤，弹泪妖狐与羸豕。\n家奴猥琐何足云，中丞举动可惜尔。\n庆历诸公闻此诗，勿谓予祸始于此。",
        "dynasty": "宋",
        "collection_info": null
    }
]