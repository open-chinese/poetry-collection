[
    {
        "uuid": "cff49dcc543fadaeb06466aa7c3fb44b",
        "title": "作风伯新庙",
        "author": "杨四太尉",
        "content": "周官大宗伯，槱燎祀风师。\n祀典既已载，有庙非淫祠。\n吾乡风伯庙，不知始何时。\n庙当浮玉屿，乡人同祭之。\n会席有烦言，社保成分离。\n爰来作新庙，奕奕东河涯。\n柱石若虎踞，檐桷如翚飞。\n香火既已分，牲牷交祝釐。\n神保降嘉福，四境风雨时。\n百谷总成熟，报祀千万期。",
        "dynasty": "宋",
        "collection_info": null
    }
]