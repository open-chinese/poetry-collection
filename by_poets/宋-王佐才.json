[
    {
        "title": "刘帅画道林冬景",
        "author": "王佐才",
        "content": "破墨方纨趣向深，烟峦幽景锁冬阴。\n溪头雪细春生牖，岩脚风清昼满襟。\n千里断云藏片石，一江流水映疎林。\n长沙妙迹谁传宝，龙阁精神学士心。",
        "dynasty": "宋",
        "collection_info": null
    },
    {
        "title": "答秦兵部求墨竹  其一",
        "author": "王佐才",
        "content": "夜到茆亭近竹篱，影随寒月下苔墀。\n吟余未懒萧疎兴，曾写离披一两枝。",
        "dynasty": "宋",
        "collection_info": null
    },
    {
        "title": "答秦兵部求墨竹  其二",
        "author": "王佐才",
        "content": "墨传高节未为精，虚辱佳篇拂素屏。\n不敢持毫强羞缩，喜公心已厌丹青。",
        "dynasty": "宋",
        "collection_info": null
    },
    {
        "title": "赠徐微中画龙",
        "author": "王佐才",
        "content": "阴阳变化万物从，其间至神惟真龙。\n庸夫俗眼不得见，或跃或潜无定迹。\n后来高士探元窟，素缣摹画求形容。\n在昔擅名能几人，争为妍巧夸殊功。\n东朐徐氏奋奇趣，俊笔醉挥欺古风。\n为余好事辄写寄，老鳞苍鬣惊盲聋。\n怒抟沧海喷白浪，暗拖暮雨横长空。\n双双头角战初罢，奔腾半没寒云中。\n只恐霹雳生坐上，爪牙活动拏寰穹。\n轩昂当世称独步，贵臣褒誉闻宸聪。\n黄金扇成争进入，雄声一日喧深宫。\n从此毫端愈珍重，千岁万岁传无穷。",
        "dynasty": "宋",
        "collection_info": null
    },
    {
        "title": "画虎",
        "author": "王佐才",
        "content": "炳毛威骨自精神，好祝提毫点刷人。\n纵使不成犹胜狗，休添角翼乱天真。",
        "dynasty": "宋",
        "collection_info": null
    },
    {
        "title": "赠昙润画鹑",
        "author": "王佐才",
        "content": "饮啄飞鸣各后先，当时操笔想中传。\n生来野态无拘束，万里秋风自在天。",
        "dynasty": "宋",
        "collection_info": null
    },
    {
        "title": "赠徐子虚画鱼",
        "author": "王佐才",
        "content": "我尝放意游江湖，喜从钓叟观真鱼。\n有时临溪行復坐，秋水无风鱼自如。\n鳞鳞鬣滑随上下，回旋戏跃形皆殊。\n两两相逢若对语，聚头戢戢摇双鬚。\n忽然散漫皆游去，一半掉尾潜菰蒲。\n往来得所弄晴色，圆波触动生浮珠。\n困依垂杨看不足，尽日忘归谁与俱。\n自从北走尘土窟，十年不復瞻莼鲈。\n凭谁画出江湖趣，东海今闻徐子虚。\n毫端夺得生时意，京师好事争传摹。\n写成双幅辄遗我，展舒活动惊堂隅。\n穷搜前古少奇笔，此本只恐人间无。\n任教涸辙强濡沫，对面相忘千里书。",
        "dynasty": "宋",
        "collection_info": null
    }
]