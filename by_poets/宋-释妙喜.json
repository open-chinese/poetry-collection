[
    {
        "title": "偈",
        "author": "释妙喜",
        "content": "万仞悬崖忽放身，起来依旧却惺惺。\n饥餐渴饮无余事，那论昔人非昔人。",
        "dynasty": "宋",
        "collection_info": null
    },
    {
        "title": "和觉禅师赋六湛堂",
        "author": "释妙喜",
        "content": "非湛非摇此法源，当机莫厌假名存。\n直须过量英灵汉，方入无边广大门。\n万境交罗元不二，六窗昼夜未尝昏。\n翻思庞老事无别，掷剑挥空岂有痕。",
        "dynasty": "宋",
        "collection_info": null
    },
    {
        "title": "偈",
        "author": "释妙喜",
        "content": "通身一穿金锁骨，堪与人天为轨则。\n要识临济小厮儿，便是当年白拈贼。",
        "dynasty": "宋",
        "collection_info": null
    },
    {
        "title": "和冯济川题枯髅图",
        "author": "释妙喜",
        "content": "只此形骸，即是其人。\n一灵皮袋，皮袋一灵。",
        "dynasty": "宋",
        "collection_info": null
    }
]