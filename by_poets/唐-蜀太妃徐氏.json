[
    {
        "title": "丈人观",
        "author": "蜀太妃徐氏",
        "content": "获陪翠辇喜殊常，同涉仙坛岂厌长。\n不羡乘鸾入烟雾，此中便是五云乡。",
        "dynasty": "唐",
        "collection_info": null
    },
    {
        "title": "玄都观",
        "author": "蜀太妃徐氏",
        "content": "登寻丹壑到玄都，接日红霞照座隅。\n即向周回岩下看，似看曾进画图无。",
        "dynasty": "唐",
        "collection_info": null
    },
    {
        "title": "游丈人观谒先帝御容",
        "author": "蜀太妃徐氏",
        "content": "共谒御容仪，还同在禁闱。\n笙歌喧宝殿，彩仗耀金徽。\n清泪霑罗袂，红霞拂绣衣。\n九疑山水远，无路继湘妃。",
        "dynasty": "唐",
        "collection_info": null
    },
    {
        "title": "题金华宫",
        "author": "蜀太妃徐氏",
        "content": "碧烟红雾漾人衣，宿雾苍苔石径危。\n风巧解吹松上曲，蝶娇频采脸边脂。\n同寻僻境思携手，暗指遥山学画眉。\n好把身心清净处，角冠霞帔事希夷。",
        "dynasty": "唐",
        "collection_info": null
    },
    {
        "title": "和题丹景山至德寺",
        "author": "蜀太妃徐氏",
        "content": "丹景山头宿梵宫，玉轮金辂驻虚空。\n军持无水注寒碧，兰若有花开晚红。\n武士尽排青嶂下，内人皆在讲筵中。\n我家帝子传王业，积善终期四海同。",
        "dynasty": "唐",
        "collection_info": null
    },
    {
        "title": "题彭州阳平化",
        "author": "蜀太妃徐氏",
        "content": "云浮翠辇届阳平，真似骖鸾到上清。\n风起半厓闻虎啸，雨来当面见龙行。\n晚寻水涧听松韵，夜上星坛看月明。\n长恐前身居此境，玉皇教向锦城生。",
        "dynasty": "唐",
        "collection_info": null
    },
    {
        "title": "三学山夜看圣灯",
        "author": "蜀太妃徐氏",
        "content": "圣灯千万炬，旋向碧空生。\n细雨湿不暗，好风吹更明。\n磬敲金地响，僧唱梵天声。\n若说无心法，此光如有情。",
        "dynasty": "唐",
        "collection_info": null
    },
    {
        "title": "题天迴驿",
        "author": "蜀太妃徐氏",
        "content": "翠驿红亭近玉京，梦魂犹是在青城。\n比来出看江山景，却被江山看出行。",
        "dynasty": "唐",
        "collection_info": null
    }
]