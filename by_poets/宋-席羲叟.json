[
    {
        "title": "次令衿游玉壶高咏十绝 风雷大作",
        "author": "席羲叟",
        "content": "坐听风雷起空谷，俄看四面野云生。\n道人不作英雄气，可笑当年失箸惊。",
        "dynasty": "宋",
        "collection_info": null
    },
    {
        "title": "次令衿游玉壶高咏十绝 独坐",
        "author": "席羲叟",
        "content": "几槛虚明不着埃，忘机鸥鸟自飞来。\n北窗高卧羲皇世，九陌红尘安在哉。",
        "dynasty": "宋",
        "collection_info": null
    },
    {
        "title": "次令衿游玉壶高咏十绝 处处可人",
        "author": "席羲叟",
        "content": "陂塘五月迎秋爽，修竹成阴一径开。\n俗客自应惭到此，幽深雅称杖藜来。",
        "dynasty": "宋",
        "collection_info": null
    },
    {
        "title": "次令衿游玉壶高咏十绝 解衣盘",
        "author": "席羲叟",
        "content": "林宗乌帻任欹倾，缓带荷风拂面清。\n城市轮蹄闹如织，飘然从此便登瀛。",
        "dynasty": "宋",
        "collection_info": null
    },
    {
        "title": "次令衿游玉壶高咏十绝 小雨垂帘就寝",
        "author": "席羲叟",
        "content": "篆香如雾细萦帘，始信壶中别有天。\n客舍黄粱今熟否，邯郸无梦梦游仙。",
        "dynasty": "宋",
        "collection_info": null
    },
    {
        "title": "次令衿游玉壶高咏十绝 凭栏看花",
        "author": "席羲叟",
        "content": "湖光空阔水天秋，翠盖红衣永日留。\n惟有诗情磨不尽，碧云吟就喜汤休。",
        "dynasty": "宋",
        "collection_info": null
    },
    {
        "title": "次令衿游玉壶高咏十绝 欲归甫留",
        "author": "席羲叟",
        "content": "度堑昏鸦接翅稀，断霞相映雾山微。\n驺车不用飞青盖，试作山翁倒载归。",
        "dynasty": "宋",
        "collection_info": null
    },
    {
        "title": "次令衿游玉壶高咏十绝 满园秋香",
        "author": "席羲叟",
        "content": "黄金匀揉万英开，步遶清芬过砌台。\n一笑欣然超鼻观，知公曾到月中来。",
        "dynasty": "宋",
        "collection_info": null
    },
    {
        "title": "次令衿游玉壶高咏十绝 久病便觉清快",
        "author": "席羲叟",
        "content": "内熟先从一念收，浩然勿药更何求。\n西山故自朝来爽，政不惊人语不休。",
        "dynasty": "宋",
        "collection_info": null
    },
    {
        "title": "次令衿游玉壶高咏十绝 对换",
        "author": "席羲叟",
        "content": "绝景频因警句夸，莫传俚耳便纷挐。\n须知味道耽岩穴，志意难将富贵加。",
        "dynasty": "宋",
        "collection_info": null
    }
]