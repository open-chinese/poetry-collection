[
    {
        "title": "长相思",
        "author": "吴二娘",
        "content": "深画眉，浅画眉，蝉鬓鬅鬙云满衣，阳台行雨迴。\n巫山高，巫山低，暮雨潇潇郎不归，空房独守时。\n（见宋黄昇《唐宋诸贤绝妙词选》卷一，原署为白居易作）（〖1〗明刻本《吟窗杂录》卷五十录吴二娘《长相思令》云：「深黛眉，浅黛眉，十指茏葱云染衣，巫山行雨行〖疑为迴之误〗。\n巫山高，巫山低，暮暮朝朝良不归，空房独守谁？\n」〖2〗明杨慎《升庵诗话》卷四云：「吴二娘，杭州名妓也。\n有《长相思》一词云：『深花枝，浅花枝，深浅花枝相间时，花枝难似伊。\n巫山高，巫山低，暮雨潇潇郎不归，空房独守时。\n』白乐天诗：『吴娘暮雨潇潇曲，自别江南久不闻。\n』又：『夜舞吴娘袖，春歌蛮子词。\n』自注：『吴二娘歌词有暮雨潇潇郎不归之句。\n』《绝妙词选》以此为白乐天词，误矣。\n吴二娘亦杜公之黄四娘也，聊表出之。\n」今按：杨慎引白氏二诗，前诗为《寄殷协律》，后诗为《听弹湘妃怨》。\n其订黄氏之失，甚是。\n《吟窗杂录》为北宋末蔡传所作书〖详拙文《殷璠〈丹阳集〉辑考》〗，已径题吴二娘作，可证。\n惟三本文字差异较大，黄昇所录，似与白氏所闻者最为接近，故录为正文，而以余二本附于后。\n《全唐诗》卷八九○据黄昇所录收归白居易，今为移正之。\n）。",
        "dynasty": "唐",
        "collection_info": null
    }
]