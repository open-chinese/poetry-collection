[
    {
        "title": "赠陈宗之  其一",
        "author": "郑斯立",
        "content": "昔人躭隠约，屠酤身亦安。\n矧伊丛古书，枕藉于其间。\n读书博诗趣，鬻书奉亲欢。\n君能有此乐，冷淡世所难。\n我本抱孤尚，为贫试弹冠。\n欲和南熏琴，秋风欻戒寒。\n恬无分外想，剩有日晷閒。\n阅书于市廛，得君羁思宽。\n诵其所为诗，刻苦雕肺肝。\n陶韦淡不俗，郊岛深以艰。\n君勇欲兼之，日夜吟辛酸。\n京华声利窟，车马如浪翻。\n淡妆谁为容，古曲谁为弹。\n桐阴覆月色，静夜独往还。\n人皆掉臂过，我自刮眼看。\n百年适志耳，岂必身是官。\n不见林和靖，清名载孤山。",
        "dynasty": "宋",
        "collection_info": null
    },
    {
        "title": "赠陈宗之  其二",
        "author": "郑斯立",
        "content": "羡君家阙下，不踏九衢尘。\n万卷书中坐，一生闲裏身。\n贪诗疑有债，阅世欲无人。\n昨日相思处，桐花烂熳春。",
        "dynasty": "宋",
        "collection_info": null
    }
]