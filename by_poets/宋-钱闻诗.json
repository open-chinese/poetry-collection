[
    {
        "uuid": "196776b5fa806999883a903aa6581852",
        "title": "仙居洞",
        "author": "钱闻诗",
        "content": "仙客神人几度行，环山岌嶪似重城。\n有门不掩寒溪月，终日水流无尽声。",
        "dynasty": "宋",
        "collection_info": null
    },
    {
        "uuid": "74d7addc5c036b35d030aba66884e3a0",
        "title": "严陵钓台",
        "author": "钱闻诗",
        "content": "无復尘劳梦，犹蒙故旧知。\n宁辞万钟禄，不负一纶丝。",
        "dynasty": "宋",
        "collection_info": null
    },
    {
        "uuid": "eb5e86c78790c191e79f0a89a6c5c87f",
        "title": "文殊台",
        "author": "钱闻诗",
        "content": "五台山裏现文殊，人指此台名似虚。\n正马东峰有狮子，恐曾高跨入匡庐。",
        "dynasty": "宋",
        "collection_info": null
    },
    {
        "uuid": "ee5286ddafdc5f43bf469ecb20e87ce0",
        "title": "再荣桧",
        "author": "钱闻诗",
        "content": "老桧中枯岁月深，外包一余自成阴。\n能于箇裏知消息，不怕生身有死心。",
        "dynasty": "宋",
        "collection_info": null
    },
    {
        "uuid": "071312807b6db01ade365e401b0b490c",
        "title": "湖舟",
        "author": "钱闻诗",
        "content": "一岛如蓬江面浮，行人遥指是湖舟。\n寂无樯艣舣沙岸，宁怕风涛不测忧。",
        "dynasty": "宋",
        "collection_info": null
    },
    {
        "uuid": "75963486a0506528a8844f3bb94f537e",
        "title": "蔡真人捣药臼",
        "author": "钱闻诗",
        "content": "一臼山根蚤暮桩，不知扶起几羸癃。\n如言捣药长生兔，应为真人不桂宫。",
        "dynasty": "宋",
        "collection_info": null
    },
    {
        "uuid": "63a7f3e644999ad7465992589f745a80",
        "title": "虚白馆",
        "author": "钱闻诗",
        "content": "双溪飞溜出三峰，后有幽岩虎啸风。\n绝景要知虚白处，洞天别在一壶中。",
        "dynasty": "宋",
        "collection_info": null
    },
    {
        "uuid": "93ab2a30f2ca76a6c0a11a4a914f29fa",
        "title": "杏坛",
        "author": "钱闻诗",
        "content": "真人昇去寂无音，徒指空坛说杏林。\n讲道虽非夫子惠，此心还是爱人心。",
        "dynasty": "宋",
        "collection_info": null
    },
    {
        "uuid": "e379be85dc0ac30707693ab73c8b8a4a",
        "title": "神林浦庙",
        "author": "钱闻诗",
        "content": "庙奉神龙乐施钱，薛君矫首亦行天。\n为霖遍泽一千里，感梦忽符三十年。\n盘馔勤勤祷祠客，桅樯戢戢待风船。\n我来三酹谢休德，馥郁金炉沉水烟。",
        "dynasty": "宋",
        "collection_info": null
    },
    {
        "uuid": "a532c1e80a7f005d09f62c09ab2defef",
        "title": "相思桥",
        "author": "钱闻诗",
        "content": "道术相忘过眼休，要将此意味庄周。\n桥边莫起相思念，恐使游人错路头。",
        "dynasty": "宋",
        "collection_info": null
    },
    {
        "uuid": "276cbc9480cca828c8a00e518bf27820",
        "title": "瀑布",
        "author": "钱闻诗",
        "content": "河汉遥分一派轻，望中渺渺白蛇形。\n谁教来自半天上，穿破千寻碧玉屏。",
        "dynasty": "宋",
        "collection_info": null
    },
    {
        "uuid": "7b936c2634d8f2ac5af26f8e1b6bbb57",
        "title": "滴滴泉",
        "author": "钱闻诗",
        "content": "不同瀑布泻千山，数滴空余坎井间。\n端是龙神閟珠味，故教滴滴与人悭。",
        "dynasty": "宋",
        "collection_info": null
    },
    {
        "uuid": "70ba9318199da3ac5ad6289a9b9b4980",
        "title": "天门",
        "author": "钱闻诗",
        "content": "两岫如门久不关，皆言此路出麈寰。\n山人笑道谁曾到，只有烟云空往还。",
        "dynasty": "宋",
        "collection_info": null
    },
    {
        "uuid": "26a66afc51db039f5bb666979481ac7d",
        "title": "次韵云岫",
        "author": "钱闻诗",
        "content": "超然物外一身行，野鹤孤云寄此生。\n蓬户昼关春色暗，松窗夜敞月华明。\n蒙蒙山影暝将晓，款款溪声雨欲晴。\n曾识山南云岫隠，方知宠辱莫吾惊。",
        "dynasty": "宋",
        "collection_info": null
    },
    {
        "uuid": "3c8665bfd565fa554595ca947d6c8ad6",
        "title": "上霄峰",
        "author": "钱闻诗",
        "content": "杰出羌庐信不凡，一峰高入白云间。\n秦皇不解升霄去，留得空名与此山。",
        "dynasty": "宋",
        "collection_info": null
    },
    {
        "uuid": "8849b9fa74e14e1d429d5b88aacd9dd0",
        "title": "朝斗石",
        "author": "钱闻诗",
        "content": "先生礼斗望干门，拜石千年今尚存。\n料得一心存七曜，四时同运紫微垣。",
        "dynasty": "宋",
        "collection_info": null
    },
    {
        "uuid": "a7a4e8994250857cdf289a8c2a014478",
        "title": "明月泉",
        "author": "钱闻诗",
        "content": "团圆一井为谁开，夜夜东隅月色来。\n酿得新醅饮佳客，分明蟾影浸金杯。",
        "dynasty": "宋",
        "collection_info": null
    },
    {
        "uuid": "ae22251aa01953b489b25304e71487a9",
        "title": "鹅池",
        "author": "钱闻诗",
        "content": "逸少江州刺史归，鸾溪溪上穴方池。\n此时鶂鶂已堪玩，不待山阴道士遗。",
        "dynasty": "宋",
        "collection_info": null
    },
    {
        "uuid": "09a247e3caab364023edb089ed153a6a",
        "title": "白龟池",
        "author": "钱闻诗",
        "content": "僧义来庵穴一池，皆言池下有灵龟。\n色如玉白隠难见，那使武昌人得之。",
        "dynasty": "宋",
        "collection_info": null
    },
    {
        "uuid": "c280c6d8e1ec4e82e37db3579394a6a2",
        "title": "凤凰山",
        "author": "钱闻诗",
        "content": "凤兮未至德非衰，端为漫山水去迟。\n翠竹成阴有新实，与君朝夕看来仪。",
        "dynasty": "宋",
        "collection_info": null
    },
    {
        "uuid": "5853be8d2b1dbf1a573b429eb293502c",
        "title": "鹤鸣峰",
        "author": "钱闻诗",
        "content": "一峰崷崒插长空，云树烟萝气蔚葱。\n洞府幽深无鸟雀，只闻仙鹤唳松风。",
        "dynasty": "宋",
        "collection_info": null
    },
    {
        "uuid": "671517ea4b3267aaf36a176a5192d2d6",
        "title": "虎迹",
        "author": "钱闻诗",
        "content": "渊明与虎两相忘，虎至渊明在醉乡。\n一啸风生下山去，依然爪迹枕痕傍。",
        "dynasty": "宋",
        "collection_info": null
    },
    {
        "uuid": "71146b4f75ede49c6cdb08e5e8911c63",
        "title": "鸾溪",
        "author": "钱闻诗",
        "content": "一溪高占翠嶙间，终日寒泉自往还。\n要看仪仪同类舞，惜乎不接凤凰山。",
        "dynasty": "宋",
        "collection_info": null
    },
    {
        "uuid": "b656f1772961a2c68e142ff20a51e274",
        "title": "卧龙潭  其一",
        "author": "钱闻诗",
        "content": "长空匹练曳千林，来自幽岩几万寻。\n寄语神龙无久卧，为嗔虐魃起为霖。",
        "dynasty": "宋",
        "collection_info": null
    },
    {
        "uuid": "3c6bcb850871910372e26aa002885d30",
        "title": "卧龙潭  其二",
        "author": "钱闻诗",
        "content": "山分巧石迭玲珑，烟幕云屏閟几重。\n有竹参天长鳞角，欲陪高卧碧潭龙。",
        "dynasty": "宋",
        "collection_info": null
    },
    {
        "uuid": "f5dc5ade4a6195c4764469081b60c6f1",
        "title": "马尾泉",
        "author": "钱闻诗",
        "content": "短流色白灿瑶光，穿破山腰一株苍。\n多少游人来又去，从教袖裏有鞭长。",
        "dynasty": "宋",
        "collection_info": null
    },
    {
        "uuid": "83bf79a19da7c1a1649f84ccb2d7ce2d",
        "title": "龙穴",
        "author": "钱闻诗",
        "content": "丁君神灵斡天枢，一叱二龙遗戏珠。\n龙来求珠珠不与，吐下腥涎满庭宇。\n僧繇画柱真龙形，有龙来斗风雷鸣。\n君篆灵符纔入铁，龙走今存去时穴。\n予问此穴奚出龙，羽衣谓穴龙潭通。",
        "dynasty": "宋",
        "collection_info": null
    },
    {
        "uuid": "0173ddf5d52e4d899d3e944220c9c224",
        "title": "甜苦笋",
        "author": "钱闻诗",
        "content": "先生仙去拥霓旌，数宇犹存简寂名。\n还向箇中真得味，从教甜苦笋边生。",
        "dynasty": "宋",
        "collection_info": null
    },
    {
        "uuid": "21f7d4c2da6365efb6de4f9dd53f29af",
        "title": "大夫松",
        "author": "钱闻诗",
        "content": "秦皇昔上上霄峰，正恐行行憩此松。\n莫道大夫惟爵五，误恩疑更有加封。",
        "dynasty": "宋",
        "collection_info": null
    },
    {
        "uuid": "a86a0fa674d8c7ae0559f08688d5edbf",
        "title": "贞元杉",
        "author": "钱闻诗",
        "content": "鹤去凄然一古杉，傲霜凌雪几年间。\n若非一种灵根异，安得青青不改颜。",
        "dynasty": "宋",
        "collection_info": null
    },
    {
        "uuid": "5eac5c186f634733d63f79e71661fb64",
        "title": "万杉",
        "author": "钱闻诗",
        "content": "嗟乎老子启精蓝，树下藤萝手自芟。\n遗爱不教终断绝，山前山后长新杉。",
        "dynasty": "宋",
        "collection_info": null
    },
    {
        "uuid": "1c8ad023de66f1ab8bfad133b3e3a28a",
        "title": "二双莲  其一",
        "author": "钱闻诗",
        "content": "熏风吹莲塘，灼灼万朶芳。\n中有并蒂出，翠幄眠鸳鸯。\n二桥鬌云鬟，新浴香汗凉。\n老夫奚致哉，乃郡丰年祥。",
        "dynasty": "宋",
        "collection_info": null
    },
    {
        "uuid": "991c59fe1039e5d5346be09063484f1c",
        "title": "二双莲  其二",
        "author": "钱闻诗",
        "content": "气和高厚格，珍符开地脉。\n匪禾匪禽鱼，连枝比目翮。\n要先凈客呈，双双满阡陌。\n今秋合穟禾，来春两岐麦。",
        "dynasty": "宋",
        "collection_info": null
    },
    {
        "uuid": "541467b1c9a7c280de413cc16b6ed522",
        "title": "射亭",
        "author": "钱闻诗",
        "content": "射圃亭开郡治东，栾城二咏纪元丰。\n品题一出大儒笔，观者于今矍相同。",
        "dynasty": "宋",
        "collection_info": null
    },
    {
        "uuid": "0a5bf60659fe4cb376a8336b232f5847",
        "title": "小阁",
        "author": "钱闻诗",
        "content": "凄凉一阁睨高空，倚槛幽奇景莫穷。\n好是山腰抱松桧，一屏玉琢白云中。",
        "dynasty": "宋",
        "collection_info": null
    },
    {
        "uuid": "e087e5699a277524047bcdbb5e66b3ff",
        "title": "玉渊亭",
        "author": "钱闻诗",
        "content": "路入栖贤步转东，望中天末有云从。\n不缘白石渊名玉，祇为渊深有玉龙。",
        "dynasty": "宋",
        "collection_info": null
    },
    {
        "uuid": "d060ea2969979c2300237e58a79d7aa6",
        "title": "爱莲堂",
        "author": "钱闻诗",
        "content": "懿哉周濂溪，昔揽星江符。\n四时花卉多，独以莲自娱。\n公见太极初，学业周孔徒。\n如何心清浄，爱与释氏俱。\n理是吾即尔，理非尔异吾。\n理与爱适同，彼释我自儒。\n只疑牡丹时，贵客笑我愚。\n又恐菊花开，隠士斥我迂。\n彼此一是非，能问庄生无。\n坐看万朵红，翠盖争相扶。\n晚凉微雨来，乱落明月珠。",
        "dynasty": "宋",
        "collection_info": null
    },
    {
        "uuid": "a1e76e3ec1fe8b3f9af6c05959361931",
        "title": "折桂新亭",
        "author": "钱闻诗",
        "content": "面对三江背五峰，一亭屹屹睨其中。\n蓬莱弱水眼前是，不必思航大海东。",
        "dynasty": "宋",
        "collection_info": null
    },
    {
        "uuid": "6b7ae030ce1447a6424356ad4cc00ea4",
        "title": "佚老亭",
        "author": "钱闻诗",
        "content": "胶胶朝路七书考，请绂星江恨不早。\n昔诧庐山心未然，今见庐山真是好。\n子卜子家庐山傍，庞眉鹤髮商山皓。\n老而欲佚不得佚，此佚由来锡穹昊。\n江声山色纷亭前，溢架诗书对花草。\n心闲日月自舒长，此身到处蓬莱岛。\n不妨留客醉幕天，浩歌大笑尊罍倒。\n寄言五峰盍定交，伴此一翁呼六老。",
        "dynasty": "宋",
        "collection_info": null
    },
    {
        "uuid": "331e014dfe8771e24cc9f93b29a8d77a",
        "title": "彭蠡门",
        "author": "钱闻诗",
        "content": "何事何年敞此门，望中白浪涌山根。\n不知阳鸟攸居处，日落风高万艣奔。",
        "dynasty": "宋",
        "collection_info": null
    },
    {
        "uuid": "868df06f5560a24c9e33b84dd31b19cf",
        "title": "云锦阁",
        "author": "钱闻诗",
        "content": "引目遥空碧玉屏，清风入座冷无尘。\n斗傍句得一仙客，昴入名存五老人。\n云雾散收无限意，林峦生落几番新。\n庐山景物绝天下，盍倒尊罍醉坐宾。",
        "dynasty": "宋",
        "collection_info": null
    },
    {
        "uuid": "76611d72ab5540840dac24c7d50573e4",
        "title": "漱玉亭",
        "author": "钱闻诗",
        "content": "有龙衔水下层霄，俯视浮屠潄海潮。\n浄倚栏干清耳目，笙篁声裏落琼瑶。",
        "dynasty": "宋",
        "collection_info": null
    },
    {
        "uuid": "202fc9dba894810f7b99857bf3eeed2e",
        "title": "白鹿洞书院",
        "author": "钱闻诗",
        "content": "锡名有旨感皇明，百载荒基一日营。\n白鹿虽无归洞迹，青衿犹有读书声。\n尘中讲贯似难入，静裏工夫终易成。\n孕出庐山真秀气，宁无渭钓与莘耕。",
        "dynasty": "宋",
        "collection_info": null
    },
    {
        "uuid": "5f7cc5b6c398206a37783a3a50ac2253",
        "title": "登云锦阁有感  其一",
        "author": "钱闻诗",
        "content": "云锦同梯得旧游，旋供帘月泛琼瓯。\n莫言官事兼私事，五老峰前一醉休。",
        "dynasty": "宋",
        "collection_info": null
    },
    {
        "uuid": "f311e7837aec895a492a080256a67502",
        "title": "登云锦阁有感  其二",
        "author": "钱闻诗",
        "content": "五老峰前一醉休，长空目断水云浮。\n要将心地同山色，莫放烟岚翳上头。",
        "dynasty": "宋",
        "collection_info": null
    },
    {
        "uuid": "502536b0df854da6d51e47baa3413302",
        "title": "登云锦阁有感  其三",
        "author": "钱闻诗",
        "content": "莫放烟岚翳上头，穷通皆乐我何忧。\n眼前有景且欢醉，百岁光阴水上沤。",
        "dynasty": "宋",
        "collection_info": null
    },
    {
        "uuid": "28e8f974410eb0a98eec545d5de61cd3",
        "title": "醉书陈推官小阁",
        "author": "钱闻诗",
        "content": "五老来从西洛山，三江去接东溟水。\n如何尽会此窗前，一引双眸千万里。",
        "dynasty": "宋",
        "collection_info": null
    },
    {
        "uuid": "9a0cd226edb82b43af95c96b96cd2917",
        "title": "归去来馆",
        "author": "钱闻诗",
        "content": "来兮归去拂尘缨，引目家山一日程。\n柳菊知归应改色，稚儿门候仆欢迎。",
        "dynasty": "宋",
        "collection_info": null
    },
    {
        "uuid": "86a9d66dd86accb745b322b7dab6f331",
        "title": "落星寺",
        "author": "钱闻诗",
        "content": "望中呈一点，晃若出云躔。\n陨石是何宿，到江知几年。\n钟声昏晓屿，帆影去来船。\n此景分河汉，有槎须问天。",
        "dynasty": "宋",
        "collection_info": null
    },
    {
        "uuid": "44c78bed61557a7ece0e73108213e020",
        "title": "迭石庵",
        "author": "钱闻诗",
        "content": "行行迭石正新秋，山气清凉老火收。\n云出半天三五岫，江横一水万千洲。\n少休官裏文书冗，且向仙家洞府游。\n白浪捲空澜蠡岸，望中数点是归舟。",
        "dynasty": "宋",
        "collection_info": null
    },
    {
        "uuid": "a2ca1e2e8fa1b53a935b5006c2aba45c",
        "title": "耶舍塔",
        "author": "钱闻诗",
        "content": "耶舍浮屠愿力深，特烹生铁铸高岑。\n永教遐迩观瞻者，尽发如来菩萨心。",
        "dynasty": "宋",
        "collection_info": null
    },
    {
        "uuid": "a3fd112047b80e8a51c140df041442e2",
        "title": "折桂庵",
        "author": "钱闻诗",
        "content": "李君馆此举明经，仕显声销岂足荣。\n树有菩提僧不命，却将折桂榜庵名。",
        "dynasty": "宋",
        "collection_info": null
    },
    {
        "uuid": "555fdc913c543e5ed06ed4f2025a640d",
        "title": "题米元晖万里长江图",
        "author": "钱闻诗",
        "content": "太湖水入霅溪寒，迭嶂连山几万般。\n此景古今无尽藏，总归懒拙一毫端。",
        "dynasty": "宋",
        "collection_info": null
    },
    {
        "uuid": "345d7d6fb34e528055c582e2863426de",
        "title": "狮子峰",
        "author": "钱闻诗",
        "content": "文殊心死冷如灰，何日乘骑下宝台。\n自得雄名威万古，更无一兽下山来。",
        "dynasty": "宋",
        "collection_info": null
    },
    {
        "uuid": "32245461ce21d44c1f4f0638fd83853c",
        "title": "三峡桥",
        "author": "钱闻诗",
        "content": "生平有志在山水，得绂此邦非偶尔。\n行行白鹿书院来，小舆竹径松阴裏。\n轻雷急鼓山前闻，飞梁截截水下喷。\n有如蛟龙捲沧海，怒气直欲山前吞。\n劝客倚栏同把盏，低头千夫眩双眼。\n自非建始决金堤，端是晋阳彻三板。\n手摩题石苔藓斑，驻看未饱不忍还。\n谁能挽之出庐山，一洗尘俗清人间。",
        "dynasty": "宋",
        "collection_info": null
    },
    {
        "uuid": "467c8342ee97c25435ff05c236ff6fd1",
        "title": "句",
        "author": "钱闻诗",
        "content": "今君试看锡山碑，天下何泉居第一。",
        "dynasty": "宋",
        "collection_info": null
    }
]