[
    {
        "title": "比同彦平谒希颜千里昆仲千里留醉短项翁彦平有作鄙拙者亦不能已勉强乱道幸笑览",
        "author": "乐备",
        "content": "君不见便腹边先生，齁齁昼眠贮五经。\n又不见长头贾都尉，喋喋问字聒人耳。\n两人挟策烦天机，俱忘其羊乃其理。\n不如此翁不知书，肩高颐隠形侏儒。\n胸中无物祇嗜酒，酒至辄尽宁留余。\n有时花帽宾客前，清辩倾倒如流泉。\n不辞伴客竟佳夕，第恐吻燥舌本干。\n主人从今莫言穷，有此自足当万钟。\n但令时与圣贤对，勿学鄙士中空空。\n我昔已自闻其风，向来一笑欣相逢。\n他时访戴不必见，径须奓户呼此翁。",
        "dynasty": "宋",
        "collection_info": null
    },
    {
        "title": "次马得閒幽居客至韵",
        "author": "乐备",
        "content": "吾道如君有几人，生憎轻薄白头新。\n林泉卜筑何妨静，诗酒寻盟不厌频。\n小雨汀洲松浦霁，斜阳花草玉峰春。\n芒鞵竹杖须乘兴，快取平生见懒真。",
        "dynasty": "宋",
        "collection_info": null
    },
    {
        "title": "次韵得閒晚春即事",
        "author": "乐备",
        "content": "新晴初照屋山头，春欲归时事事幽。\n诗着硬黄容我扫，酒拚大白共君浮。\n幸闻边备初无警，喜见农功渐可鸠。\n老去所期如此尔，人间底事更关愁。",
        "dynasty": "宋",
        "collection_info": null
    },
    {
        "title": "某属闻少伊广文归别墅将挂其冠然乎富贵恐不免耳欲谒未能因成古诗奉迓某无策可去断章不忘健羡也",
        "author": "乐备",
        "content": "明光宫高丽鳷鹊，三声朝鸡报宫钥。\n车如流水马如龙，门外斗量无处着。\n归来日晏仆亦痡，豪芒饱暖归妻孥。\n岂无道德绚烂者，意作霖雨言为谟。\n何人着眼高蓬荜，彊仕之年髮如漆。\n便抽手版挂衣冠，把住穷愁甘似蜜。\n人言进退诚两涂，退者真智进者愚。\n要当程力之所底，未省逸路排轻车。\n马侯制行如圭璧，五色文章发金石。\n不知持此将安之，天下宝当天下惜。\n秋郊凉入菰蒲间，新诗落笔不作难。\n应怜俗驾难回者，更费移文过北山。",
        "dynasty": "宋",
        "collection_info": null
    }
]