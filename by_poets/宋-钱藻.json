[
    {
        "uuid": "ac2839669e42976cdb539502f69621ae",
        "title": "送程给事知越州",
        "author": "钱藻",
        "content": "越水浸天云脚乱，越山洗露秋骨巉。\n山重水远地万顷，居者暇裕无毁谗。\n朝家左顾倚藩扞，提兵开府为立监。\n得吾耆老自青琐，命书临遣芝泥缄。\n公以文章政事豪，骥跃天衢𤜣羁衔。\n七闽南海劫大利，伟望压俗山之岩。\n欲公锦衣耀闾里，绶章灿烂拖虹縿。\n神武方兹五兵戢，高躔夜半隳祅搀。\n劭农决讼更何事，宁有纤蠹烦荑摲。\n黄堂歌酒醉宾从，独持大体钩最凡。\n姓名定入神仙籍，蓬莱上下鸾鹤骖。\n何当东去一解榻，归心千里追飞帆。",
        "dynasty": "宋",
        "collection_info": null
    },
    {
        "uuid": "b7ccd482b9a0ad518eafa632aefcb187",
        "title": "天平山白云泉",
        "author": "钱藻",
        "content": "白云岩静最深隈，泉溜泓溶石窦开。\n宿雾不生澄晓月，残风轻漾蛰寒雷。\n源从天汉星边落，流自鳌峰海上回。\n莫谓无心事奔注，曾随霖雨下山来。",
        "dynasty": "宋",
        "collection_info": null
    },
    {
        "uuid": "1c9f767561e0bb03d9bc40d6f576d07f",
        "title": "静照堂",
        "author": "钱藻",
        "content": "去年秀水拍桥深，闻说幽堂绿可临。\n自愧尘埃逢泽上，空思潇洒太湖阴。\n经台罢讲吹红烬，斋钵留生下翠禽。\n应是禅机终息处，不须此外觅双林。",
        "dynasty": "宋",
        "collection_info": null
    }
]