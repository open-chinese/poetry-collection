[
    {
        "uuid": "5d22382a450c51ce75926ac9472fc119",
        "title": "鸿门行",
        "author": "袁瓘",
        "content": "少年买意气，百金不辞费。\n学剑西入秦，结交北游魏。\n秦魏多畸人，结交亦殊伦。\n由来不相识，皆是暗相亲。\n宝马金丝辔，狐裘貂鼠服。\n晨过剧孟游，暮投咸阳宿。\n然诺本云云，诸侯莫不闻。\n犹思百战术，更逐李将军。\n始从灞陵下，遥遥度朔野。\n北风闻楚歌，南庭见胡马。\n胡马秋正肥，相邀夜合围。\n战酣烽火灭，路断救兵稀。\n白刃纵横逼，黄昏战不息。\n虏骑血洒衣，单于泪沾臆。\n献凯云台中，自言塞上雄。\n将军行失职，部曲遂无功。\n新人不如旧，旧人不相救。\n万里长飘飘，十年计不就。\n弃置难重论，驱马度鸿门。\n行看楚汉事，不觉风尘昏。\n宝剑中夜抚，悲歌聊自舞。\n此曲不可终，曲终泪如雨。",
        "dynasty": "宋",
        "collection_info": null
    },
    {
        "uuid": "7fbfeac054eda2886c94f46dd46a1dd6",
        "title": "句  其一",
        "author": "袁瓘",
        "content": "芳草不復绿，王孙今又归。",
        "dynasty": "宋",
        "collection_info": null
    },
    {
        "uuid": "7daad35e651616bb6763a18ec48202eb",
        "title": "句  其二",
        "author": "袁瓘",
        "content": "青州熟铁不足数，卫公结邻差可方。",
        "dynasty": "宋",
        "collection_info": null
    }
]