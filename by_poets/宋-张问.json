[
    {
        "uuid": "4483d3edbcd645c1df05da79b4b0acb7",
        "title": "耆英会诗",
        "author": "张问",
        "content": "槐庭二老乐尧仁，盛集高年洛水滨。\n华衮具瞻虽礼绝，白头序齿却情亲。\n清闲几席同禅院，山野巾裘似隠沦。\n尊酒椒香纔过节，池塘草色已催春。\n白公酣畅吟哦内，卫武康强笑语频。\n岂独丹青传不朽，潜欣风俗欲还淳。\n芝田鹤戏调形健，莲叶龟游纳息匀。\n商皓寂寥拘小隠，汉疏局促止家人。\n莫因气貌疑丹竈，自有光阴寄大椿。\n復得兼谟为重客，恐遗元爽在编民。\n神仙可学今方信，道术相忘久益真。\n满座交欢祝眉寿，羣生五福託鸿钧。",
        "dynasty": "宋",
        "collection_info": null
    },
    {
        "uuid": "ee9cd54978d99efdfc8ae9a377e3e9a1",
        "title": "礼法门寺真身塔",
        "author": "张问",
        "content": "众生瞻窣堵，迴向大觉身。\n内顾六尺躯，一雨无诸尘。",
        "dynasty": "宋",
        "collection_info": null
    }
]