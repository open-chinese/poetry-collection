[
    {
        "title": "偈",
        "author": "释元凈",
        "content": "要行便行，要坐便坐。\n六处神通，是个什么。\n把定时一物不为，放行时杀人放火。",
        "dynasty": "宋",
        "collection_info": null
    },
    {
        "title": "四牛图颂  其一",
        "author": "释元凈",
        "content": "混沌不分处，三缘未合时。\n神通难可测，佛眼莫能窥。\n坦荡全躯白，安眠露地肥。\n为躭春色好，又被业风吹。",
        "dynasty": "宋",
        "collection_info": null
    },
    {
        "title": "四牛图颂  其二",
        "author": "释元凈",
        "content": "改换毛衣了，从兹不自由。\n只知今日事，忘却旧时牛。\n步步虽同辙，昂昂不转头。\n四山成隔阔，相逐没时休。",
        "dynasty": "宋",
        "collection_info": null
    },
    {
        "title": "四牛图颂  其三",
        "author": "释元凈",
        "content": "瞥尔家栏裏，回头识得伊。\n不须常管带，取次倒横骑。\n似客归家日，如儿得母时。\n平田荒草裏，吹唱哩啰哩。",
        "dynasty": "宋",
        "collection_info": null
    },
    {
        "title": "四牛图颂  其四",
        "author": "释元凈",
        "content": "脱下娘生袴，还归不动尊。\n万缘具顿罢，一路涅槃门。\n大海波澜息，青天绝点云。\n披毛同异类，无剎不分身。",
        "dynasty": "宋",
        "collection_info": null
    }
]