[
    {
        "uuid": "7886ad556ec2fd6b8c64c0544d7afcfc",
        "title": "和秦少游赠刘景文韵",
        "author": "王钦臣",
        "content": "每爱扬庄解荐雄，喜君归兴自江东。\n轩昂岂为兵家学，磊落真余国士风。\n垂橐忽惊诗满卷，论文常负酒樽空。\n边州千骑新居上，莫忆鲈鱼记棹蓬。",
        "dynasty": "宋",
        "collection_info": null
    },
    {
        "uuid": "ca8a0cb9e09eb341e979f299e8a4bf10",
        "title": "召试学士院试罢作",
        "author": "王钦臣",
        "content": "翠木阴阴白玉堂，老来方此试文章。\n日斜奏罢长杨赋，闲拂尘埃看画墙。",
        "dynasty": "宋",
        "collection_info": null
    },
    {
        "uuid": "513d86a20d11e2b6a1425d01e93b6624",
        "title": "宿华岳观",
        "author": "王钦臣",
        "content": "凌空老树云垂叶，压屋梨花雪照人。\n深愧地仙教俗客，殷勤留看华山香。",
        "dynasty": "宋",
        "collection_info": null
    },
    {
        "uuid": "1ba956467488a6a70efc8c291c8b3f7f",
        "title": "魏宫弹棋局",
        "author": "王钦臣",
        "content": "邺城台殿付尘埃，玉局依然独未灰。\n妙手一弹那復得，宝奁当日为谁开。\n飘零久已抛红子，埋没惟斯近紫苔。\n此艺不传真可惜，摩挲聊记再看来。",
        "dynasty": "宋",
        "collection_info": null
    },
    {
        "uuid": "c5496eecfb46802637fb26dba073200b",
        "title": "使辽回竟恭敏李公席上作",
        "author": "王钦臣",
        "content": "穹庐三月已淹留，白草黄云见即愁。\n满袖尘埃何处说，李家池上海棠洲。",
        "dynasty": "宋",
        "collection_info": null
    },
    {
        "uuid": "6f8c9b22bcf92cfacbbe2125fedcd57d",
        "title": "戏书长老院",
        "author": "王钦臣",
        "content": "蜀国相如最好辞，武皇深恨不同时。\n凌云赋罢还无事，寂寞文园兴可知。",
        "dynasty": "宋",
        "collection_info": null
    },
    {
        "uuid": "17eb2d59208f4a7b361b2be4c5bd6262",
        "title": "与秦少游于恭敏李公闲燕堂联句",
        "author": "王钦臣",
        "content": "黄叶山头初带雪，绿波尊酒暂回春。\n已闻璧月琼枝句，更着朝云暮雨人。\n老愧红妆翻曲妙，喜逢佳客放怀新。\n天明又出桃源去，仙境何时再问津。",
        "dynasty": "宋",
        "collection_info": null
    },
    {
        "uuid": "3722c6e4048fbe7999da5d73fa385263",
        "title": "述梦",
        "author": "王钦臣",
        "content": "晓雪谁惊最后时，土膏方得助甘滋。\n岁功已觉三元近，春事何忧一览迟。\n不着寒梅容触冒，半留红杏惜离披。\n神交彼此无劳辨，更为公题述梦诗。",
        "dynasty": "宋",
        "collection_info": null
    },
    {
        "uuid": "01c6d30e5bd433ec44e3d79ed6b4ae5c",
        "title": "次韵苏子由咏李伯时所藏韩干马",
        "author": "王钦臣",
        "content": "天闲不遇头亦垂，真姓本不求青丝。\n由来奇骨类奇士，立见俱似囊中锥。\n凤头初踏葱岭至，绣膊东由青海驰。\n春风宛转白玉镫，晚日照耀黄金羁。\n李侯对此意匠发，造物真比毫端奇。\n方歅之相岂可拟，颠倒未免雄称雌。\n翰林相继写高韵，何止羊何共和之。\n玉花照夜古称美，颜色乃是论其皮。\n固知神骏不易写，心与道合方能知。\n文章书画固一理，不见摩诘前身应画师。",
        "dynasty": "宋",
        "collection_info": null
    },
    {
        "uuid": "f9765d4162b66e3bd83b36731bd6a89b",
        "title": "题万年妙莲阁",
        "author": "王钦臣",
        "content": "石桥飞锡断遗踪，挥尘谈禅想旧丛。\n万萼莲新青嶂外，十围松老白云中。\n他年宴坐开华构，当日咨承拟顺风。\n岁晚丹丘如可约，杖藜相引欲烦公。",
        "dynasty": "宋",
        "collection_info": null
    },
    {
        "uuid": "60040ee4c99d5758edd20d1c3e6830c1",
        "title": "奉送中济经略侍郎赴镇庆州得元字",
        "author": "王钦臣",
        "content": "远驭寡上策，羁縻有前言。\n平生徙戎论，感慨江应元。\n家世近三河，游历多塞垣。\n谁言一方面，十载滞上恩。\n前日诏书下，旌麾方及门。\n部曲已稍集，始知旗鼓尊。\n边书尚羽急，戍卒仍云屯。\n东山旧部落，自昔为墙藩。\n铦锋固可用，内实须禾虋。\n胸中自有策，肯为浅见论。",
        "dynasty": "宋",
        "collection_info": null
    },
    {
        "uuid": "6e359a89a0ea011baca71cea59e47e8a",
        "title": "游王官谷",
        "author": "王钦臣",
        "content": "钟鼎山林出处明，中间不合枉高情。\n有钱须买王官谷，流水声中过一生。",
        "dynasty": "宋",
        "collection_info": null
    },
    {
        "uuid": "a477f287b4c24525716e003c80c56568",
        "title": "句  其一",
        "author": "王钦臣",
        "content": "谁知第七车中客，天遣归来助庆禋。",
        "dynasty": "宋",
        "collection_info": null
    },
    {
        "uuid": "4e500d50765b8ed0ddfc2d9a751c6b5a",
        "title": "句  其二",
        "author": "王钦臣",
        "content": "西曹深处见春来。",
        "dynasty": "宋",
        "collection_info": null
    },
    {
        "uuid": "bf969804cf0ed025a1a5da234a28ebd6",
        "title": "句  其三",
        "author": "王钦臣",
        "content": "碧瓦朱栏相照明。",
        "dynasty": "宋",
        "collection_info": null
    }
]