[
    {
        "uuid": "2b16a9d8e99e49e5d207c6eb40674408",
        "title": "海棠",
        "author": "张冕",
        "content": "海棠栽植遍尘寰，未必成都欲咏难。\n山木瓜开千颗颗，水林檎发一攒攒。\n初疑红豆争头缀，忽觉燕脂众手丸。\n西蜀僧家根拨小，南荆官舍树支宽。\n高穿羣木无因蔽，平倚危楼最好看。\n十亩园林浑似火，数方池面悉如丹。\n锦袍万丈仍连袂，珠被齐光更合欢。\n风袅细腰妆正罢，露晞铜雀泪新干。\n晨曦远借彤云暖，秋魄微侵甲帐寒。\n会讌岂劳供幄幕，采香应见费龙檀。\n秾烧游女青丝髮，殷染妖姬白玉冠。\n宾席半移隈茜绶，使车多热簇雕鞍。\n层层排朵萦飞蝶，密密交柯宿翠翰。\n诗客早惭矜镂管，画工谁敢衒霜纨。\n本期相伴千场醉，可忍轻邀百卉残。\n川路尚移随迅濑，蕃船犹折出长澜。\n飘零绛雪深盈尺，收拾晴霞散结团。\n时去独应贤者识，色空前有达人观。\n谱为僊子终须美，实作寒梅况不酸。\n五六年来离别恨，春宵频梦石台盘。",
        "dynasty": "宋",
        "collection_info": null
    },
    {
        "uuid": "b4ee2282c60061c34a02d7636f76adcb",
        "title": "西园海棠",
        "author": "张冕",
        "content": "丹葩翠叶竞妖浓，蜂蝶翻翻弄暖风。\n濯雨正疑宫锦烂，媚晴先夺晓霞红。\n芬菲剑外从来胜，欢赏天涯为尔同。\n却想乡关足尘土，只应能见画图中。",
        "dynasty": "宋",
        "collection_info": null
    }
]