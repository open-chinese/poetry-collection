[
    {
        "title": "柳梢青 水月光中",
        "author": "赵汝愚",
        "content": "水月光中，烟霞影里，涌出楼台。\n空外笙箫，云间笑语，人在蓬莱。\n天香暗逐风回。\n正十里、荷花盛开。\n买个扁舟，山南游遍，山北归来。",
        "dynasty": "宋",
        "collection_info": null
    },
    {
        "title": "神秀楼落成",
        "author": "赵汝愚",
        "content": "鲁侯作南门，春秋书不时。\n嗟予春暮来，復遣秋暮归。\n岩岩龙固山，迢迢括苍溪。\n孤城煨烬余，栋宇烟尘飞。\n悠悠客行路，一夕固藩篱。\n城中十万家，奠枕将何期。\n宾僚贾马俦，邑下循良师。\n经营有余地，所就踰前规。\n西风散黄菊，天宇澄清晖。\n浩歌留飞仙，击鼓惊冯夷。\n分题杂险怪，醉墨翻淋漓。\n别来册府英，往往梦见之。\n恍然今夕游，似梦疑復非。\n夜深灯火阑，露下星斗移。\n父老呼童儿，挽裳或褰衣。\n来饮史君酒，听歌史君词。\n有泪不忍弹，恐遂行人悲。",
        "dynasty": "宋",
        "collection_info": null
    },
    {
        "title": "刘阮庙",
        "author": "赵汝愚",
        "content": "当年刘阮意何穷，莫谓仙凡事不同。\n解到琼台双阙下，遥知道骨与僊风。",
        "dynasty": "宋",
        "collection_info": null
    },
    {
        "title": "石桥",
        "author": "赵汝愚",
        "content": "法身遍满三千界，影现天台水石间。\n我欲直从心地见，来看磊磈听淙潺。",
        "dynasty": "宋",
        "collection_info": null
    },
    {
        "title": "送学士汪大猷归鄞",
        "author": "赵汝愚",
        "content": "尚书天官贵，持经侍帷幄。\n青冥欲无际，白首非故约。\n连樯动南浦，父老望岩壑。\n下车入里门，执手问欢乐。\n十年几风雨，寒鸡叫屋角。\n勤劳毕吾分，帝赉出宠渥。\n殊适奉香火，禁直连六阁。\n遂令宣室思，从今问晦朔。",
        "dynasty": "宋",
        "collection_info": null
    },
    {
        "title": "题竹赠卫清叔之潭州",
        "author": "赵汝愚",
        "content": "飔飔忽见青鸾尾，扫遍翠崖冈上头。\n昨夜月明仙子过，玉笙吹彻万山秋。",
        "dynasty": "宋",
        "collection_info": null
    },
    {
        "title": "致爽轩",
        "author": "赵汝愚",
        "content": "浓阴夹道水流渠，吹尽残花不復余。\n唯有范家千亩竹，青青依旧色侵书。",
        "dynasty": "宋",
        "collection_info": null
    },
    {
        "title": "同林择之姚宏甫游鼓山",
        "author": "赵汝愚",
        "content": "几年奔走厌尘埃，此日登临亦快哉。\n江月不随流水去，天风直送海涛来。\n故人契阔情何厚，禅客飘零事已灰。\n堪叹世人祇如此，危栏独倚更徘徊。",
        "dynasty": "宋",
        "collection_info": null
    },
    {
        "title": "金溪寺梅花",
        "author": "赵汝愚",
        "content": "金溪有梅花矗矗，平生爱之看不足。\n故人爱我如爱梅，来共寒窗伴幽独。\n纷纷俗子何足云，眼看桃李醉红裙。\n酒狂耳热仰天笑，不特恶我仍憎君。\n但令梅花绕僧屋，梅裏扶疎万竿竹。\n相逢岁晚两依依，故人冰清我如玉。",
        "dynasty": "宋",
        "collection_info": null
    },
    {
        "title": "句  其一",
        "author": "赵汝愚",
        "content": "早晚扁舟会东下，莫占衡岳问归程。",
        "dynasty": "宋",
        "collection_info": null
    },
    {
        "title": "句  其二",
        "author": "赵汝愚",
        "content": "寒雪冥蒙外，山云显晦中。",
        "dynasty": "宋",
        "collection_info": null
    }
]