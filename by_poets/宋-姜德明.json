[
    {
        "uuid": "428168c7ef8e8d3b820489cc0dd5ae42",
        "title": "秋江渔乐图为邑人宗正纯撰",
        "author": "姜德明",
        "content": "枫树萧萧霜叶红，芦花瑟瑟鸣西风。\n渔翁举网秋江上，轻舟一叶波溶溶。\n群鱼游泳影相续，密网收来心易足。\n赤鳞素质影跳空，玉尺金梭光炫目。\n鼓枻归来日未斜，腥风吹入比邻家。\n家人出户欢相迓，笑举鱼筐还自夸。\n老妻汲泉向江口，稚子攀条折杨柳。\n汲泉炊水待烹鳞，贯柳携鱼去沽酒。\n黄昏灯火罗盘餐，妻儿笑语娱团栾。\n况值时清少征税，一生未解愁饥寒。\n却笑商人轻远别，寒帐孤眠怨妻妾。\n更怜农父在西畴，年丰则喜荒则忧。\n何如渔者生涯寄江水，取之无穷用不已。\n朝復暮兮醉復醒，长年啸傲烟波裏。",
        "dynasty": "宋",
        "collection_info": null
    }
]