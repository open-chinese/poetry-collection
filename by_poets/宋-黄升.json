[
    {
        "uuid": "a121e3f4781a01a806b9fb2a301658a4",
        "title": "贺新郎 倦整摩天翼",
        "author": "黄升",
        "content": "倦整摩天翼。\n笑归来、点画亭台，按行泉石。\n落落元龙湖海气，更着高楼百尺。\n收揽尽、水光山色。\n曾驾飚车蟾宫去，几回批、借月支风敕。\n斯二者，惯相识。\n玲珑窗户青红湿。\n夜深时、寒光爽气，洗清肝膈。\n似此交游真洒落，判与升堂入室。\n有万象、来为宾客。\n不用笙歌轻点涴，看仙翁手搦虹霓笔。\n吟思远，两峰碧。",
        "dynasty": "宋",
        "collection_info": null
    },
    {
        "uuid": "8eed2e2a1e93220fe84c66d3e4d64071",
        "title": "贺新郎 风送行春步",
        "author": "黄升",
        "content": "风送行春步。\n渐行行、山回路转，入云深处。\n问讯花梢春几许，半在诗人杖屦。\n点点是、祥烟膏露。\n中有瑶池千岁种，整严妆、来作巢仙侣。\n相妩媚，试凝伫。\n风流坐上挥谈尘。\n更多情、多才多调，缓歌金缕。\n趁取芳时同宴赏，莫惜清樽缓举。\n有明月、随人归去。\n从此一春须一到，愿东君、长与花为主。\n泉共石，闻斯语。",
        "dynasty": "宋",
        "collection_info": null
    },
    {
        "uuid": "23840ec09dc1ba793102513c217fa83f",
        "title": "贺新郎 莫恨黄花瘦",
        "author": "黄升",
        "content": "莫恨黄花瘦。\n正千林、风霜摇落，暮秋时候。\n晚节相看元不恶，采采东篱独秀。\n试揽结、幽香盈手。\n几劫修来方得到，与渊明、千载为知旧。\n同冷淡，比兰友。\n柴桑心事君知否。\n把人间、功名富贵，付之尘垢。\n不肯折腰营口腹，一笑归欤五柳。\n怅此意、而今安有。\n若得风流如此老，也何妨、相对无杯酒。\n诗自可，了重九。",
        "dynasty": "宋",
        "collection_info": null
    },
    {
        "uuid": "a630a271459be1cbec3cda6c7f2decae",
        "title": "贺新郎 自扫梅花下",
        "author": "黄升",
        "content": "自扫梅花下。\n问梢头、冷蕊疏疏，几时开也。\n间者阔焉今久矣，多少幽怀欲写。\n有谁是、孤山流亚。\n香月一联真绝唱，与诗人、千载为嘉话。\n馀兴味，付来者。\n清癯不恋华亭榭。\n待与君、白发相亲，竹篱茅舍。\n喜甚今年无酒禁，溜溜小槽压蔗。\n已准拟、雪天霜夜。\n自醉自吟仍自笑，任解冠、落佩从嘲骂。\n书此意，寄同社。",
        "dynasty": "宋",
        "collection_info": null
    },
    {
        "uuid": "3deded29b3c215cbf6891737cd2e08e2",
        "title": "木兰花慢 自沈香梦断",
        "author": "黄升",
        "content": "自沈香梦断，风雨外、失馀春。\n怅袍锦淋漓，金銮论奏，四海无人。\n蛾眉古来见妒，奈昭阳、飞燕亦成尘。\n惟有空梁落月，至今能为传神。\n神游八表跨长鲸。\n谁是再来身。\n爱云月溪头，玉环一曲，笔力千钧。\n人间不堪着眼，但香名、百世尚如新。\n乞我九霞蜚佩，梯空共上秋旻。",
        "dynasty": "宋",
        "collection_info": null
    },
    {
        "uuid": "a7f767330b76bc24e5bdd972d47e15dc",
        "title": "木兰花慢 问潘郎两鬓",
        "author": "黄升",
        "content": "问潘郎两鬓，更禁得、几番秋。\n怅病骨臞臞，幽怀渺渺，短发飕飕。\n云边一声长笛，这风情、多属赵家楼。\n敧枕困寻药裹，熏衣慵讯香篝。\n悠悠。\n老矣复焉求。\n何止赋三休。\n念少日书癖，中年酒病，晚岁诗愁。\n已攀桂花作证，便从今、把笔一齐勾。\n只有烟霞痼疾，相陪风月交游。",
        "dynasty": "宋",
        "collection_info": null
    },
    {
        "uuid": "24998bb033db44b7567e4efde6f2fb16",
        "title": "木兰花慢 问春春不语",
        "author": "黄升",
        "content": "问春春不语，谩新绿、满芳洲。\n记历历前游，看花南陌，命酒西楼。\n东风翠红围绕，把功名、一笑付糟丘。\n醉里了忘身世，吟边自负风流。\n风流。\n莫莫复休休。\n白发渐盈头。\n怅十载重来，略无欢意，惟有闲愁。\n多情向人似旧，但小桃、婀娜柳纤柔。\n望断残霞落日，水天拍拍飞鸥。",
        "dynasty": "宋",
        "collection_info": null
    },
    {
        "uuid": "96dc7f14babfa19aff9023463b30ca6a",
        "title": "南柯子・南歌子 天上传新火",
        "author": "黄升",
        "content": "天上传新火，人间试夹衣。\n定巢新燕觅香泥。\n不为绣帘朱户、说相思。\n侧帽吹飞絮，凭栏送落晖。\n粉痕销淡锦书稀。\n怕见山南山北、子规啼。",
        "dynasty": "宋",
        "collection_info": null
    },
    {
        "uuid": "815e2876e060109af0c20ba2d000e5f8",
        "title": "南柯子・南歌子 兰佩秋风冷",
        "author": "黄升",
        "content": "兰佩秋风冷，茱囊晓露新。\n多情多感怯芳辰。\n强折黄花来照、碧粼粼。\n落帽参军醉，空樽靖节贫。\n世间那复有斯人。\n目送归鸿西去、一伤神。",
        "dynasty": "宋",
        "collection_info": null
    },
    {
        "uuid": "26d6dd9d3f938d3fe054d040ac9c6eb8",
        "title": "行香子 寒意方浓",
        "author": "黄升",
        "content": "寒意方浓。\n暖信才通。\n是晴阳、暗拆花封。\n冰霜作骨，玉雪为容。\n看体清癯，香淡伫，影朦胧。\n孤城小驿，断角残钟。\n又无边、散与春风。\n芳心一点，幽恨千重。\n任雪霏霏，云漠漠，月溶溶。",
        "dynasty": "宋",
        "collection_info": null
    },
    {
        "uuid": "5a06ea5527b1168b0c903f68904a8204",
        "title": "卖花声 莺蝶太匆匆",
        "author": "黄升",
        "content": "莺蝶太匆匆。\n恼杀衰翁。\n牡丹开尽状元红。\n俯仰之间增感慨，花事成空。\n垂柳绿阴中。\n粉絮蒙蒙。\n多情多病转疏慵。\n不是东风孤负我，我负东风。",
        "dynasty": "宋",
        "collection_info": null
    },
    {
        "uuid": "3c2128a0aaae5bb72f8299f1605478d7",
        "title": "卖花声 秋色满层霄",
        "author": "黄升",
        "content": "秋色满层霄。\n剪剪寒飚。\n一襟残照两无聊。\n数尽归鸦人不见，落木萧萧。\n往事欲魂消。\n梦想风标。\n春江绿涨水平桥。\n侧帽停鞭沽酒处，柳软莺娇。",
        "dynasty": "宋",
        "collection_info": null
    },
    {
        "uuid": "b6ed19c57216c2ad17841393f3a8d7e2",
        "title": "长相思 天悠悠",
        "author": "黄升",
        "content": "天悠悠。\n水悠悠。\n月印金枢晓未收。\n笛声人倚楼。\n芦花秋。\n蓼花秋。\n催得吴霜点鬓稠。\n香笺莫寄愁。",
        "dynasty": "宋",
        "collection_info": null
    },
    {
        "uuid": "d5144249e746611a43a0cd45c92d6b1a",
        "title": "长相思 砧声齐",
        "author": "黄升",
        "content": "砧声齐。\n杵声齐。\n金井栏边败叶飞。\n夜寒乌不栖。\n风凄凄。\n露凄凄。\n影转梧桐月已西。\n花冠窗外啼。",
        "dynasty": "宋",
        "collection_info": null
    },
    {
        "uuid": "05125f3cd64eb83f53af0cae6956fc4c",
        "title": "长相思 惜春归",
        "author": "黄升",
        "content": "惜春归。\n爱春归。\n脱了罗衣着苎衣。\n绿阴黄鸟啼。\n酒醒时。\n梦醒时。\n清簟疏帘一局棋。\n丁东风马儿。",
        "dynasty": "宋",
        "collection_info": null
    },
    {
        "uuid": "3118741d2952894de1fed469b1e73719",
        "title": "感皇恩 骑鹤上扬州",
        "author": "黄升",
        "content": "骑鹤上扬州，腰缠十万。\n拈起诗人旧公案。\n看山看水，此去胜游须遍。\n烦君收拾取，归吟卷。\n少日风流，暮年萧散。\n佳处何妨小留款。\n沙河塘上，落日绣帘争卷。\n也须拂拭起，看花眼。",
        "dynasty": "宋",
        "collection_info": null
    },
    {
        "uuid": "3f8af5c8cbb06602fedb582590b0bd0b",
        "title": "蝶恋花 百计留春春不住",
        "author": "黄升",
        "content": "百计留春春不住。\n褪粉吹香，日日催教去。\n心事欲凭莺语诉。\n流莺划地无凭据。\n绿玉阑干围绮户。\n一点柔红，应在深深处。\n想倚翠帘吹柳絮。\n浅颦惆怅芳期误。",
        "dynasty": "宋",
        "collection_info": null
    },
    {
        "uuid": "a6b00505981318f4804a83e3bc1a00ef",
        "title": "月照梨花・河传 昼景",
        "author": "黄升",
        "content": "昼景。\n方永。\n重帘花影。\n好梦犹酣，莺声唤醒。\n门外风絮交飞。\n送春归。\n修蛾画了无人问。\n几多别恨。\n泪洗残妆粉。\n不知郎马何处嘶。\n烟草萋迷。\n鹧鸪啼。",
        "dynasty": "宋",
        "collection_info": null
    },
    {
        "uuid": "0001538f1c79e5fbc6a3f480572f5f74",
        "title": "摸鱼儿 问山中、小桃开后",
        "author": "黄升",
        "content": "问山中、小桃开后，曾经多少晴雨。\n遥知载酒花边去，唱我旧歌金缕。\n行乐处。\n正蝶绕蜂围，锦绣迷无路。\n风光有主。\n想倚杖西阡，停杯北望，望断碧云暮。\n花知道，应倩蜚鸿寄语。\n年来老子安否。\n一春一到成虚约，不道树犹如此。\n烦说与。\n但岁岁、东风妆点红云坞。\n刘郎老去。\n待有日重来，同君一笑，拈起看花句。",
        "dynasty": "宋",
        "collection_info": null
    },
    {
        "uuid": "819b85511a7794679128932760263754",
        "title": "水龙吟 少年有志封侯",
        "author": "黄升",
        "content": "少年有志封侯，弯弓欲挂扶桑外。\n一朝敛缩，萧然清兴，了无拘碍。\n袖里阴符，枕中鸿宝，功名蝉蜕。\n看舌端霹雳，剧谈玄妙，人间世、疑无对。\n阆苑醉乡佳处，想当年、绿阴犹在。\n群仙寄语，不须点勘，鬼神功罪。\n碧海千寻，赤城万丈，风高浪快。\n待踞龟食蛤，相期汗漫，与烟霞会。",
        "dynasty": "宋",
        "collection_info": null
    },
    {
        "uuid": "f269b28e8958a928d882380ec33932b9",
        "title": "西河 天似洗",
        "author": "黄升",
        "content": "天似洗。\n残秋未有寒意。\n何人短笛弄西风，数声壮伟。\n倚栏感慨展双眸，离离烟树如荠。\n少年事，成梦里。\n客愁付与流水。\n笔床茶具老空山，未妨肆志。\n世间富贵要时贤，深居宜有馀味。\n大江东去日西坠。\n想悠悠千古兴废。\n此地阅人多矣。\n且挥弦寄兴、氛埃之外。\n目送蜚鸿归天际。",
        "dynasty": "宋",
        "collection_info": null
    },
    {
        "uuid": "25c6274251c296c3dfb953556527206a",
        "title": "清平乐 珠帘寂寂",
        "author": "黄升",
        "content": "珠帘寂寂。\n愁背银缸泣。\n记得少年初选入。\n三十六宫第一。\n当年掌上承恩。\n而今冷落长门。\n又是羊车过也，月明花落黄昏。",
        "dynasty": "宋",
        "collection_info": null
    },
    {
        "uuid": "f7b40d850a2a84ac9cbc07c97be0b6b7",
        "title": "清平乐 深深禁篽",
        "author": "黄升",
        "content": "深深禁篽。\n霁日明莺羽。\n风动槐龙交翠舞。\n恰恰花阴亭午。\n一帘暖絮悠扬。\n金炉旋炷沈香。\n天子方看谏疏，内人休斗新妆。",
        "dynasty": "宋",
        "collection_info": null
    },
    {
        "uuid": "2a90b99ce91d9a2bd99fbdd931a39980",
        "title": "酹江月・念奴娇 玉林何有",
        "author": "黄升",
        "content": "玉林何有，有一弯莲沼，数间茅宇。\n断堑疏篱聊补葺，那得粉墙朱户。\n禾黍秋风，鸡豚晓日，活脱田家趣。\n客来茶罢，自挑野菜同煮。\n多少甲第连云，十眉环座，人醉黄金坞。\n回首邯郸春梦破，零落珠歌翠舞。\n得似衰翁，萧然陋巷，长作溪山主。\n紫芝可采，更寻岩谷深处。",
        "dynasty": "宋",
        "collection_info": null
    },
    {
        "uuid": "90be609c127a5d5cb0e721815b8f3078",
        "title": "酹江月・念奴娇 西风解事",
        "author": "黄升",
        "content": "西风解事，为人间、洗尽三庚烦暑。\n一枕新凉宜客梦，飞入藕花深处。\n冰雪襟怀，琉璃世界，夜气清如许。\n划然长啸，起来秋满庭户。\n应笑楚客才高，兰成愁悴，遗恨传千古。\n作赋吟诗空自好，不直一杯秋露。\n淡月阑干，微云河汉，耿耿天催曙。\n此情谁会，梧桐叶上疏雨。",
        "dynasty": "宋",
        "collection_info": null
    },
    {
        "uuid": "56362435cbc94aa2134960c765d52bd3",
        "title": "浣沙溪・浣溪沙 锺磬泠泠夜未央",
        "author": "黄升",
        "content": "锺磬泠泠夜未央。\n梨花庭院月如霜。\n步虚声里拜瑶章。\n紫极清都云渺渺，红尘浊世事茫茫。\n未知谁有返魂香。",
        "dynasty": "宋",
        "collection_info": null
    },
    {
        "uuid": "b3f54cbecf0aee2950b8dc1f258f7c04",
        "title": "鹧鸪天 沈水香销梦半醒",
        "author": "黄升",
        "content": "沈水香销梦半醒。\n斜阳恰照竹间亭。\n戏临小草书团扇，自拣残花插净瓶。\n莺宛转，燕丁宁。\n晴波不动晚山青。\n玉人只怨春归去，不道槐云绿满庭。",
        "dynasty": "宋",
        "collection_info": null
    },
    {
        "uuid": "27455033cd662b20c418a968275404e5",
        "title": "鹧鸪天 雨过芙蕖叶叶凉",
        "author": "黄升",
        "content": "雨过芙蕖叶叶凉。\n摩挲短发照横塘。\n一行归鹭拖秋色，几树鸣蝉饯夕阳。\n花侧畔，柳旁相。\n微云澹月又昏黄。\n风流不在谈锋胜，袖手无言味最长。",
        "dynasty": "宋",
        "collection_info": null
    },
    {
        "uuid": "1d0ef966c4e512dcea11808baba30b59",
        "title": "秦楼月・忆秦娥 心如结",
        "author": "黄升",
        "content": "心如结。\n西风老尽黄花节。\n黄花节。\n塞鸿声断，冷烟凄月。\n汉朝陵庙唐宫阙。\n兴衰万变从谁说。\n从谁说。\n千年青史，几人华发。",
        "dynasty": "宋",
        "collection_info": null
    },
    {
        "uuid": "e53efa1222d25752987b5463e76a9a4a",
        "title": "重叠金・菩萨蛮 西风半夜惊罗扇",
        "author": "黄升",
        "content": "西风半夜惊罗扇。\n蛩声入梦传幽怨。\n碧藕试初凉。\n露痕啼粉香。\n清冰凝簟竹。\n不许双鸳宿。\n又是五更钟。\n鸦啼金井桐。",
        "dynasty": "宋",
        "collection_info": null
    },
    {
        "uuid": "ee69708af3469e04e35468b312d3d437",
        "title": "重叠金・菩萨蛮 南山未解松梢雪",
        "author": "黄升",
        "content": "南山未解松梢雪。\n西山已挂梅梢月。\n说似玉林人。\n人间无此清。\n此身元是客。\n小住娱今夕。\n拍手凭阑干。\n霜风吹鬓寒。",
        "dynasty": "宋",
        "collection_info": null
    },
    {
        "uuid": "76fb413ecf22399df5c0952b07e2e39c",
        "title": "重叠金・菩萨蛮 银幡彩胜参差剪",
        "author": "黄升",
        "content": "银幡彩胜参差剪。\n东风吹上钗头燕。\n一笑绕花身。\n小桃先报春。\n新春今日是。\n明日新年至。\n擘茧莫探官。\n人间行路难。",
        "dynasty": "宋",
        "collection_info": null
    },
    {
        "uuid": "b844fb77d02e1dbb835a9f9f32b06772",
        "title": "谒金门 花事浅",
        "author": "黄升",
        "content": "花事浅。\n方费化工匀染。\n墙角红梅开未遍。\n小桃才数点。\n人在暮寒庭院。\n闲续茶经香传。\n酒思如冰诗思懒。\n雨声帘不卷。",
        "dynasty": "宋",
        "collection_info": null
    },
    {
        "uuid": "793db036aaee8f93d3d9fa719416e9c7",
        "title": "南乡子 多病带围宽",
        "author": "黄升",
        "content": "多病带围宽。\n未到衰年已鲜欢。\n梦破小楼风马响，珊珊。\n缺月无情转画栏。\n凉入苎衾单。\n起探灯花夜欲阑。\n书册满床空伴睡，慵观。\n拈得渔樵笛谱看。",
        "dynasty": "宋",
        "collection_info": null
    },
    {
        "uuid": "2194d306ef40667c992e0600c04c205e",
        "title": "南乡子 万籁寂无声",
        "author": "黄升",
        "content": "万籁寂无声。\n衾铁棱棱近五更。\n香断灯昏吟未稳，凄清。\n只有霜华伴月明。\n应是夜寒凝。\n恼得梅花睡不成。\n我念梅花花念我，关情。\n起看清冰满玉瓶。",
        "dynasty": "宋",
        "collection_info": null
    },
    {
        "uuid": "963e7007caea3429cbf163a23899e023",
        "title": "花发沁园春 晓燕传情",
        "author": "黄升",
        "content": "晓燕传情，午莺喧梦，起来检校芳事。\n荼䕷褪雪，杨柳吹绵，迤逦麦秋天气。\n翻阶傍砌。\n看芍药、新妆娇媚。\n正凤紫匀染绡裳，猩红轻透罗袂。\n昼暖朱阑困倚。\n是天姿妖娆，不减姚魏。\n随蜂惹粉，趁蝶栖香，引动少年情味。\n花浓酒美。\n人正在、翠红围里。\n问谁是、第一风流，折花簪向云髻。",
        "dynasty": "宋",
        "collection_info": null
    },
    {
        "uuid": "08e05fcf3d43e64708dcac0c4da9fc09",
        "title": "阮郎归 粉香吹暖透单衣",
        "author": "黄升",
        "content": "粉香吹暖透单衣。\n金泥双凤飞。\n闲来花下立多时。\n春风酒醒迟。\n桃叶曲，柳枝词。\n芳心空自知。\n湘皋月冷佩声微。\n雁归人不归。",
        "dynasty": "宋",
        "collection_info": null
    },
    {
        "uuid": "cd516d8d2f02cc5747dbbe3cffce1e0d",
        "title": "鹊桥仙 青林雨歇",
        "author": "黄升",
        "content": "青林雨歇，珠帘风细，人在绿阴庭院。\n夜来能有几多寒，已瘦了、梨花一半。\n宝钗无据，玉琴难托，合造一襟幽怨。\n云窗雾阁事茫茫，试与问、杏梁双燕。",
        "dynasty": "宋",
        "collection_info": null
    },
    {
        "uuid": "10c04a010d302476a3894bbbeca45d99",
        "title": "鹧鸪天 天气清和仅两旬",
        "author": "黄升",
        "content": "天气清和仅两旬。\n一旬前是佛生辰。\n当年来应徐卿梦，此夕遥瞻寿宿明。\n拼一笑，对诸贤。\n山翁何以祝龟龄。\n蟠桃瓜枣皆虚诞，愿把阴功福后人。",
        "dynasty": "宋",
        "collection_info": null
    }
]