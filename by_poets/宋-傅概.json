[
    {
        "uuid": "9178fa6bae9c3aa48890e5ef9be9887b",
        "title": "石井联句",
        "author": "傅概",
        "content": "山川百千景，斯并诚敻绝。\n灵源若神涌，怪石肖天裂。\n不与浊流并，恐是众泉杰。\n银汉河分派，玉壶冰借洁。\n中夜声激怆，四时光秀澈。\n泾渭耻淆杂，潢潦愧涸竭。\n润如周孔教，清比夷齐节。\n观鱼思文望，对岩梦武说。\n我欲断谄佞，汲此洗剑血。\n我欲安庙社，磨此镂勋碣。\n诗以志本心，书之非诡说。",
        "dynasty": "宋",
        "collection_info": null
    }
]