[
    {
        "uuid": "f1ef1d819f6b0ff53974a5c777eed0da",
        "title": "小园独坐偶赋所怀寄秘阁侍郎",
        "author": "李昉",
        "content": "烟光澹澹思悠悠，朝退还家懒出游。\n静坐最怜红日永，新晴更助小园幽。\n砌苔点点青钱小，窗竹森森绿玉稠。\n宾友不来春又晚，眼看辜负一年休。",
        "dynasty": "宋",
        "collection_info": null
    },
    {
        "uuid": "789689defdef4434b1f15196319fa962",
        "title": "偶述所怀寄秘阁侍郎",
        "author": "李昉",
        "content": "何事情怀鬰不开，为思蓬阁谪仙才。\n通宵空有梦魂去，隔月更无篇咏来。\n夜室已闻啼蟋蟀，秋庭惟见长莓苔。\n清晨懒把菱花照，两鬓如丝堪自咍。",
        "dynasty": "宋",
        "collection_info": null
    },
    {
        "uuid": "0e2d341d1d3dde874d1a8be56ddf9a07",
        "title": "偶书口号寄秘阁侍郎",
        "author": "李昉",
        "content": "朝退归来只在家，诗书满架是生涯。\n吟成拙句何人和，按得新声没处夸。\n夜景最怜蟾影洁，秋空时见雁行斜。\n望君偷暇来相访，犹有东篱残菊花。",
        "dynasty": "宋",
        "collection_info": null
    },
    {
        "uuid": "877b82db50db264151709d4084d54dc9",
        "title": "独赏牡丹因而成咏",
        "author": "李昉",
        "content": "遶东丛了遶西丛，为爱丛丛紫閒红。\n怨望乍疑啼晓雾，妖饶浑欲殢春风。\n香苞半绽丹砂吐，细朵齐开烈焰烘。\n病老情怀慢相对，满栏应笑白头翁。",
        "dynasty": "宋",
        "collection_info": null
    },
    {
        "uuid": "ef076cdec6e76e77dd2cac6d7209673a",
        "title": "依韵和残春有感  其一",
        "author": "李昉",
        "content": "暮春三月思依依，又到年年惜别时。\n暖逼流鶑藏密树，香迷舞蝶恋空枝。\n海棠残艷红铺地，蜀柳长条翠拂池。\n便是林亭微暑至，葛衣重喜趁凉披。",
        "dynasty": "宋",
        "collection_info": null
    },
    {
        "uuid": "4164ad94b31154d2682a09f340abfe2a",
        "title": "依韵和残春有感  其二",
        "author": "李昉",
        "content": "夜来微雨晓来风，春色都归怅望中。\n杨柳带烟嚬细绿，牡丹和露泣残红。\n娇鶑遶树声初老，野草连门路近通。\n韶景欲留留不住，西园闷杀雪髯翁。",
        "dynasty": "宋",
        "collection_info": null
    },
    {
        "uuid": "1a2d73faf296df3ba1f45d93edbd729d",
        "title": "和喜雨",
        "author": "李昉",
        "content": "溟蒙烟景似江皋，静赏何须郭外遨。\n点点暗滋花气色，祁祁尽作麦脂膏。\n洗开玳瑁湘妃竹，裛损烟脂阿母桃。\n昨日君王倚栏看，东风吹湿赭黄袍。",
        "dynasty": "宋",
        "collection_info": null
    },
    {
        "uuid": "385771810c0f9a8e1c848a574c5cf291",
        "title": "依韵奉和见贻之什且以答来章而歌盛美也",
        "author": "李昉",
        "content": "逢丘深静养疏慵，角枕斜欹数过鸿。\n万事不关思想内，一心长在咏歌中。\n昂藏鹤貌无凡态，冷淡琴声有古风。\n共说圣君偏注意，朝昏须作黑头公。",
        "dynasty": "宋",
        "collection_info": null
    },
    {
        "uuid": "add2029e9f38f4575c4be21bcddb891f",
        "title": "攀和嘉篇",
        "author": "李昉",
        "content": "小亭愁坐对残阳，梧叶翻阶片片黄。\n老去只添新怅望，病余无復旧欢狂。\n四时奔速都如电，两鬓凋疏总作霜。\n看取衰容今若此，有何情绪听宫商。",
        "dynasty": "宋",
        "collection_info": null
    },
    {
        "uuid": "f42af553db2fe63b0886d5cfe2c80c47",
        "title": "闻馆中宣赐赏雪赋诗之会书五十六字呈秘阁侍郎",
        "author": "李昉",
        "content": "圣主怜才古所稀，转知吾道有光辉。\n特宣秘府羣仙会，教看遥空六出飞。\n痛饮不容停盏斝，冥搜各要斗珠玑。\n仍闻中使传中旨，须尽欢娱酩酊归。",
        "dynasty": "宋",
        "collection_info": null
    },
    {
        "uuid": "d03a7512eee1fb8877224f1395ff9855",
        "title": "宿雨初晴春风顿至小园独步方多索寞之怀嘉句忽来骤引吟哦之兴仰攀高韵少达鄙诚",
        "author": "李昉",
        "content": "融融和气满亭台，寂绝无人访我来。\n忽喜贰卿篇咏至，如闻三岛信音迴。\n偷闲旋要偿诗债，减俸惟将买树栽。\n春旦两壶宣赐酒，一壶留着待君开。",
        "dynasty": "宋",
        "collection_info": null
    },
    {
        "uuid": "da588504e82ad4ea9fcf65922bc641bd",
        "title": "老病相攻偶成长句寄秘阁侍郎",
        "author": "李昉",
        "content": "衰病增加我斗谙，头风目眩一般般。\n纵逢杯酒都无味，任听笙歌亦寡欢。\n朝退便思亲枕簟，客来多倦着衣冠。\n行行渐近悬车岁，转恐君恩报答难。",
        "dynasty": "宋",
        "collection_info": null
    },
    {
        "uuid": "0ff73649bf34ee7a33ad9039515a8805",
        "title": "寄秘阁侍郎",
        "author": "李昉",
        "content": "楮冠仍用竹为簪，随分林亭自称心。\n病裏亦难全断酒，老来无柰更躭吟。\n闲行策杖青苔径，静坐移床绿树阴。\n时有新诗寄何处，蓬丘仙客是知音。",
        "dynasty": "宋",
        "collection_info": null
    },
    {
        "uuid": "74016ed8d34ddd30a2903d893012a2c1",
        "title": "辄歌盛美寄秘阁侍郎",
        "author": "李昉",
        "content": "满朝清望更谁如，才略文章尽有余。\n避宠怕闻调鼎鼐，爱闲专喜掌图书。\n歌诗唱和心偏乐，势利奔趋迹自疏。\n恰与宗兄性相近，好来城外卜邻居。",
        "dynasty": "宋",
        "collection_info": null
    },
    {
        "uuid": "91e1baea081878647600ebbda04bdfdf",
        "title": "更依前韵上献恶诗搜吟虽罄于短才歌咏宁穷于盛美",
        "author": "李昉",
        "content": "茂陵词客马相如，贮蓄胸中万卷余。\n闲坐小斋惟看画，旋分清俸只抄书。\n槛花灼灼韶光盛，庭竹森森翠影疏。\n晨入蓬山暮归去，到归多是闭门居。",
        "dynasty": "宋",
        "collection_info": null
    },
    {
        "uuid": "93e89a9fabbe1808e595d40f7c0d0da3",
        "title": "昉着灸数朝废吟累日继披佳什莫匪正声亦贡七章补为十首学颦之诮诚所甘心  其一",
        "author": "李昉",
        "content": "心情休问近何如，冉冉浮生六十余。\n抱病久无欢笑兴，信缘慵答往还书。\n容颜也道随年改，牙齿谁教斗顿疏。\n何处此身堪养老，万安山下有村居。",
        "dynasty": "宋",
        "collection_info": null
    },
    {
        "uuid": "084d37be22da0d018fcee6e49fe83ef5",
        "title": "昉着灸数朝废吟累日继披佳什莫匪正声亦贡七章补为十首学颦之诮诚所甘心  其二",
        "author": "李昉",
        "content": "行年已老拟何如，手植园林十亩余。\n婢仆尽能修药饵，儿孙亲教读经书。\n趋时徇俗诚为拙，守道安身未必疏。\n惟望多情蓬岛客，偷闲时访野人居。",
        "dynasty": "宋",
        "collection_info": null
    },
    {
        "uuid": "52e26b6dd5585c2566c1847229ffe968",
        "title": "昉着灸数朝废吟累日继披佳什莫匪正声亦贡七章补为十首学颦之诮诚所甘心  其三",
        "author": "李昉",
        "content": "交朋相问兴何如，不愿家财有羡余。\n一卷佛经心谙诵，七篇真诰手亲书。\n荣名厚禄都来足，酒兴诗情积渐疏。\n多谢营巢旧时燕，又依时节到贫居。",
        "dynasty": "宋",
        "collection_info": null
    },
    {
        "uuid": "b2b36d44a221e4ee5a36e620ac061b7e",
        "title": "昉着灸数朝废吟累日继披佳什莫匪正声亦贡七章补为十首学颦之诮诚所甘心  其四",
        "author": "李昉",
        "content": "历官从宦復何如，冒宠叨荣最有余。\n五载滥批黄纸勑，半生曾典紫泥书。\n安民济物才无取，报国酬恩志未疏。\n圣主忧边心正切，若为端坐自安居。",
        "dynasty": "宋",
        "collection_info": null
    },
    {
        "uuid": "37ea5b4c97662f651a1326fed033b970",
        "title": "昉着灸数朝废吟累日继披佳什莫匪正声亦贡七章补为十首学颦之诮诚所甘心  其五",
        "author": "李昉",
        "content": "平生荣遇更谁如，窃位妨贤四纪余。\n昔冠北门诸学士，今先南省六尚书。\n演纶岂有文章称，调鼎仍惭绩效疏。\n弭役销兵恨无策，退朝长是闭门居。",
        "dynasty": "宋",
        "collection_info": null
    },
    {
        "uuid": "51f96a370728652c5e75b4db50a10295",
        "title": "昉着灸数朝废吟累日继披佳什莫匪正声亦贡七章补为十首学颦之诮诚所甘心  其六",
        "author": "李昉",
        "content": "息念忘怀心晏如，随宜生计不求余。\n汲泉自溉新栽竹，借本重添旧欠书。\n唯仰酒杯相慰暖，敢嗟容鬓渐凋疏。\n澄波桥北多嫌远，少有交朋到我居。",
        "dynasty": "宋",
        "collection_info": null
    },
    {
        "uuid": "bff28676a45014617051a94ef2900026",
        "title": "昉着灸数朝废吟累日继披佳什莫匪正声亦贡七章补为十首学颦之诮诚所甘心  其七",
        "author": "李昉",
        "content": "清静僧家亦未如，绿葵红稻饱餐余。\n逢人不喜谈时事，养性惟便读道书。\n来往自行三径熟，过从每共四邻疏。\n洛安郡裏东城下，一簇芳林是我居。",
        "dynasty": "宋",
        "collection_info": null
    },
    {
        "uuid": "3ffda31e15b07d1350a7a32c7c367f54",
        "title": "将就十章更献三首词虽愈拙诚即可矜或歌执事之风猷或导鄙人之情志愿宽捷给稍赐披寻  其一",
        "author": "李昉",
        "content": "曾逢禅客话真如，福逐缘生信有余。\n谢傅儿孙皆干蛊，郑家姬妾尽知书。\n稳辞高位身心泰，中立明庭势利疏。\n只恐欲闲闲不得，绛驺重引入宸居。",
        "dynasty": "宋",
        "collection_info": null
    },
    {
        "uuid": "657e8ecbf5278d1dccd46cd7ce47bece",
        "title": "将就十章更献三首词虽愈拙诚即可矜或歌执事之风猷或导鄙人之情志愿宽捷给稍赐披寻  其二",
        "author": "李昉",
        "content": "流年流矢亦争如，不觉春秋四十余。\n凤阙有恩殊未报，麟台无德岂堪书。\n眼前侥倖将何称，身外贪求本自疏。\n唯拟从今作闲计，白云深处买山居。",
        "dynasty": "宋",
        "collection_info": null
    },
    {
        "uuid": "570d81b52c00ce23abd7b023fb5627de",
        "title": "将就十章更献三首词虽愈拙诚即可矜或歌执事之风猷或导鄙人之情志愿宽捷给稍赐披寻  其三",
        "author": "李昉",
        "content": "野性从来只澹如，奉身求足不求余。\n清风明月三间屋，赤轴黄籤一架书。\n午睡爱茶鱼眼细，春餐费笋锦皮疏。\n比惭多病仍多告，犹拟分司洛下居。",
        "dynasty": "宋",
        "collection_info": null
    },
    {
        "uuid": "4e8d5e1a8c17305753b0e1c43d8357ef",
        "title": "对雨闲吟呈吏部侍郎",
        "author": "李昉",
        "content": "羃羃浓云势未收，森森凉气忽如秋。\n密笼芳树飘何急，高卷疏帘看不休。\n咫尺莫闻人对语，逡巡已见水平流。\n此时遥忆诸君子，堪命棋枰与酒瓯。",
        "dynasty": "宋",
        "collection_info": null
    },
    {
        "uuid": "36c155c5eb221ea1b890bc97712fb018",
        "title": "自思忝幸因动咏吟",
        "author": "李昉",
        "content": "如蓬短髮不胜簪，筋力衰羸分所甘。\n清职美官皆徧历，物情时态尽深谙。\n乘轩服冕身可用，啸月吟风意尚躭。\n安得故人频会面，一罇相对共醺酣。",
        "dynasty": "宋",
        "collection_info": null
    },
    {
        "uuid": "6c3634d2d7e1b18eca4a549fd5080323",
        "title": "暑雨初晴炎风称解更逢连假甚适闲情竹轩正恣于高眠蓬阁忽贻于佳句一篇一咏虽许于唱酬载笑载言颇疏于陪接不蒙顾我深所慊怀敢次来章用伸微抱",
        "author": "李昉",
        "content": "一朝纔退掩衡门，如此争能答圣恩。\n病质尚惭纡组绶，闲心惟拟泥琴樽。\n行虽策杖身无力，卧亦看书眼渐昏。\n蓬阁神仙转疏我，近来曾不访西园。",
        "dynasty": "宋",
        "collection_info": null
    },
    {
        "uuid": "a474ae70ab508c86c1b4d8bb3f6f4a02",
        "title": "伏蒙侍郎见示蓬阁多余暇诗十首调高情逸无以咏歌篇篇实为绝伦一一尤难次韵强率鄙思别奉五章却以秘阁清虚地为首句所谓效西子之颦也惟工拙之不同岂天壤之相接莞尔而笑其敢逃乎  其一",
        "author": "李昉",
        "content": "秘阁清虚地，深居好养贤。\n不闻尘外事，如在洞中天。\n日转迟迟影，炉焚袅袅烟。\n应同白少傅，时復枕书眠。",
        "dynasty": "宋",
        "collection_info": null
    },
    {
        "uuid": "390e2eb99b7bff547b7116db2ea86299",
        "title": "伏蒙侍郎见示蓬阁多余暇诗十首调高情逸无以咏歌篇篇实为绝伦一一尤难次韵强率鄙思别奉五章却以秘阁清虚地为首句所谓效西子之颦也惟工拙之不同岂天壤之相接莞尔而笑其敢逃乎  其二",
        "author": "李昉",
        "content": "秘阁清虚地，仙材称此居。\n心轻万钟录，性乐百王书。\n枕上漏声近，窗前竹影疏。\n迟来稀见面，高兴復何如。",
        "dynasty": "宋",
        "collection_info": null
    },
    {
        "uuid": "e18cd9e9f11069bc16cead56dfc863a6",
        "title": "伏蒙侍郎见示蓬阁多余暇诗十首调高情逸无以咏歌篇篇实为绝伦一一尤难次韵强率鄙思别奉五章却以秘阁清虚地为首句所谓效西子之颦也惟工拙之不同岂天壤之相接莞尔而笑其敢逃乎  其三",
        "author": "李昉",
        "content": "秘阁清虚地，更无闲客过。\n身虽纡组绶，心若住烟萝。\n架上羣书满，阶前败叶多。\n知君自得意，其奈万灵何。",
        "dynasty": "宋",
        "collection_info": null
    },
    {
        "uuid": "f2af1c1b67c1edb25e49e8bd428504bb",
        "title": "伏蒙侍郎见示蓬阁多余暇诗十首调高情逸无以咏歌篇篇实为绝伦一一尤难次韵强率鄙思别奉五章却以秘阁清虚地为首句所谓效西子之颦也惟工拙之不同岂天壤之相接莞尔而笑其敢逃乎  其四",
        "author": "李昉",
        "content": "秘阁清虚地，安然养道心。\n无人接高论，遇兴恣闲吟。\n笔阁珊瑚架，冠欺玳瑁簪。\n苍生待康济，未用忆云林。",
        "dynasty": "宋",
        "collection_info": null
    },
    {
        "uuid": "d427c5858c56cb8ae5e31b128142f65f",
        "title": "伏蒙侍郎见示蓬阁多余暇诗十首调高情逸无以咏歌篇篇实为绝伦一一尤难次韵强率鄙思别奉五章却以秘阁清虚地为首句所谓效西子之颦也惟工拙之不同岂天壤之相接莞尔而笑其敢逃乎  其五",
        "author": "李昉",
        "content": "秘阁清虚地，优贤最得宜。\n自持儒者行，徧受圣君知。\n道比朱弦直，心无暗室欺。\n宗兄虽暮齿，待看致雍熙。",
        "dynasty": "宋",
        "collection_info": null
    },
    {
        "uuid": "ea23ea63e7b4e8c66023767af2ddf30d",
        "title": "侍郎吟思愈清逸才无敌唱弥高而和弥寡我已竭而彼转盈欲罢不能盖彰其余刃知难而退甘竖于降旗五章强振于芜音三鼓那成于勇气暂希解甲少遂息肩庶重整其懦兵愿别当其坚阵此时胜负期一决焉却以地僻尘埃少为首希垂采览  其一",
        "author": "李昉",
        "content": "地僻尘埃少，幽居一院清。\n自题花色号，暗记树根茎。\n竹撼萧疏影，松摇淅沥声。\n也知园圃少，随分适闲情。",
        "dynasty": "宋",
        "collection_info": null
    },
    {
        "uuid": "cdcb2016192bb8e4b6fb58a6dbe3229c",
        "title": "侍郎吟思愈清逸才无敌唱弥高而和弥寡我已竭而彼转盈欲罢不能盖彰其余刃知难而退甘竖于降旗五章强振于芜音三鼓那成于勇气暂希解甲少遂息肩庶重整其懦兵愿别当其坚阵此时胜负期一决焉却以地僻尘埃少为首希垂采览  其二",
        "author": "李昉",
        "content": "地僻尘埃少，豪家莫笑贫。\n林亭长在目，杖屦不离身。\n阅古书盈架，防讥粟满囷。\n朝中及我者，能有几何人。",
        "dynasty": "宋",
        "collection_info": null
    },
    {
        "uuid": "fed844ffcc4772223914fbd95abaa51f",
        "title": "侍郎吟思愈清逸才无敌唱弥高而和弥寡我已竭而彼转盈欲罢不能盖彰其余刃知难而退甘竖于降旗五章强振于芜音三鼓那成于勇气暂希解甲少遂息肩庶重整其懦兵愿别当其坚阵此时胜负期一决焉却以地僻尘埃少为首希垂采览  其三",
        "author": "李昉",
        "content": "地僻尘埃少，于身颇自安。\n望山秋阁迥，占月夜庭宽。\n四野霜纔殒，千林叶尽干。\n凌晨入朝去，拂面晓风寒。",
        "dynasty": "宋",
        "collection_info": null
    },
    {
        "uuid": "fe7d42ad924ecab54a65b3c2c6071292",
        "title": "侍郎吟思愈清逸才无敌唱弥高而和弥寡我已竭而彼转盈欲罢不能盖彰其余刃知难而退甘竖于降旗五章强振于芜音三鼓那成于勇气暂希解甲少遂息肩庶重整其懦兵愿别当其坚阵此时胜负期一决焉却以地僻尘埃少为首希垂采览  其四",
        "author": "李昉",
        "content": "地僻尘埃少，闲门掩绿苔。\n长因五字至，暂得两眉开。\n信步寻三径，祛寒饮一杯。\n何曾问家计，散诞自堪咍。",
        "dynasty": "宋",
        "collection_info": null
    },
    {
        "uuid": "acb57158fc805f48bf1da083d22aac4d",
        "title": "侍郎吟思愈清逸才无敌唱弥高而和弥寡我已竭而彼转盈欲罢不能盖彰其余刃知难而退甘竖于降旗五章强振于芜音三鼓那成于勇气暂希解甲少遂息肩庶重整其懦兵愿别当其坚阵此时胜负期一决焉却以地僻尘埃少为首希垂采览  其五",
        "author": "李昉",
        "content": "地僻尘埃少，家贫显静南。\n门前多野景，墙外是精蓝。\n美食身非稼，丰衣妇不蚕。\n因思寒餧者，饱暖自须惭。",
        "dynasty": "宋",
        "collection_info": null
    },
    {
        "uuid": "4e9c66ece108885306e278eb60c6f4c9",
        "title": "又捧新诗见褒陋止睹五章之绮丽如九奏之凄清其末章末句云谁比天人福皆从积善招天人之比固不敢当积善之征其来有自味嘉言之若是省薄德以何胜仰谢良知谨次来韵以老去心何用为首希垂采览  其一",
        "author": "李昉",
        "content": "老去心何用，题诗满粉墙。\n空庭夜待月，静室昼焚香。\n策杖闲寻水，移床卧向阳。\n自怜衰病者，雅称住闲坊。",
        "dynasty": "宋",
        "collection_info": null
    },
    {
        "uuid": "2b25644dc5f7b6fba26c5b09b36cb8d5",
        "title": "又捧新诗见褒陋止睹五章之绮丽如九奏之凄清其末章末句云谁比天人福皆从积善招天人之比固不敢当积善之征其来有自味嘉言之若是省薄德以何胜仰谢良知谨次来韵以老去心何用为首希垂采览  其二",
        "author": "李昉",
        "content": "老去心何用，幽居似故林。\n移花初得地，种柳已成阴。\n减食餧饥犬，汲泉防渴禽。\n除营闲事外，兀兀任浮沈。",
        "dynasty": "宋",
        "collection_info": null
    },
    {
        "uuid": "08b1c3910f6cee8672a9323c890c1e0f",
        "title": "又捧新诗见褒陋止睹五章之绮丽如九奏之凄清其末章末句云谁比天人福皆从积善招天人之比固不敢当积善之征其来有自味嘉言之若是省薄德以何胜仰谢良知谨次来韵以老去心何用为首希垂采览  其三",
        "author": "李昉",
        "content": "老去心何用，虚窗夏景凉。\n麦光铺作簟，雪粉煮为浆。\n竹径时教扫，蔬畦不使荒。\n子孙何所遗，经史在南堂。",
        "dynasty": "宋",
        "collection_info": null
    },
    {
        "uuid": "51ddb8c4951d63fcf67c352effc22344",
        "title": "又捧新诗见褒陋止睹五章之绮丽如九奏之凄清其末章末句云谁比天人福皆从积善招天人之比固不敢当积善之征其来有自味嘉言之若是省薄德以何胜仰谢良知谨次来韵以老去心何用为首希垂采览  其四",
        "author": "李昉",
        "content": "老去心何用，闲吟月正中。\n细香红菡萏，疏影碧梧桐。\n鹤立莓苔径，犬眠兰菊丛。\n吾宗不我顾，幽兴与谁同。",
        "dynasty": "宋",
        "collection_info": null
    },
    {
        "uuid": "42630589aa0e03189c397265b8247d6a",
        "title": "又捧新诗见褒陋止睹五章之绮丽如九奏之凄清其末章末句云谁比天人福皆从积善招天人之比固不敢当积善之征其来有自味嘉言之若是省薄德以何胜仰谢良知谨次来韵以老去心何用为首希垂采览  其五",
        "author": "李昉",
        "content": "老去心何用，恬然守寂寥。\n有时思绿蚁，几度换金貂。\n岁稔人情乐，天寒马力骄。\n望君频访我，不必待书招。",
        "dynasty": "宋",
        "collection_info": null
    },
    {
        "uuid": "7a3f496240714468edc53002b41e6cf0",
        "title": "依韵奉和千叶玫瑰之什",
        "author": "李昉",
        "content": "满槛妖饶甚，皆因暖律催。\n好凭鶑说意，不假蝶为媒。\n带露羞容敛，随风笑脸迴。\n去年观始种，今日见齐开。\n熠熠灯千炷，荧荧火一堆。\n浓香盖天与，碎叶是谁裁。\n旋为除芳草，惟愁落绿苔。\n最宜含细雨，肯使扑轻埃。\n易赋诗盈轴，难辞酒满杯。\n汲泉频灌溉，买土更封培。\n销得邀宾赏，堪教选地栽。\n醉吟翻怅望，行遶重徘徊。\n谩对鲜妍色，惭无绮丽才。\n自怜垂白叟，扶病看花来。",
        "dynasty": "宋",
        "collection_info": null
    },
    {
        "uuid": "f3e7f866e6342582067b103ed98053d4",
        "title": "宝相花送上秘阁侍郎并献恶诗一首",
        "author": "李昉",
        "content": "宝相为嘉号，移根自蜀都。\n远来还可重，他处更应无。\n嫩叶细裁绿，芳英匀抹朱。\n风流别花客，知道此花殊。",
        "dynasty": "宋",
        "collection_info": null
    },
    {
        "uuid": "9db983650f48cccefb3582f93a27353f",
        "title": "自过节辰又逢连假既闭关而不出但欹枕以闲眠交朋顿少见过杯酒又难独饮若无吟咏何适性情一唱一酬亦足以解端忧而散滞思也吾弟则调高思逸诚为百胜之师劣兄则年老气羸甘取数奔之诮恭依来韵更次五章以自喜身无事为首  其一",
        "author": "李昉",
        "content": "自喜身无事，闲吟适性情。\n欲依芳树歇，更傍小栏行。\n地僻疏还往，年高倦送迎。\n临轩瞑目坐，神思当时清。",
        "dynasty": "宋",
        "collection_info": null
    },
    {
        "uuid": "eaa3f0f454b08c443c78c372af9ae495",
        "title": "自过节辰又逢连假既闭关而不出但欹枕以闲眠交朋顿少见过杯酒又难独饮若无吟咏何适性情一唱一酬亦足以解端忧而散滞思也吾弟则调高思逸诚为百胜之师劣兄则年老气羸甘取数奔之诮恭依来韵更次五章以自喜身无事为首  其二",
        "author": "李昉",
        "content": "自喜身无事，因行过寺墙。\n闲题僧舍壁，静爇佛家香。\n竹户蜘蛛挂，莎阶蟋蟀藏。\n唱酬聊取乐，不觉又盈箱。",
        "dynasty": "宋",
        "collection_info": null
    },
    {
        "uuid": "3981515a8ae69f5f6d6f7cab3cebef00",
        "title": "自过节辰又逢连假既闭关而不出但欹枕以闲眠交朋顿少见过杯酒又难独饮若无吟咏何适性情一唱一酬亦足以解端忧而散滞思也吾弟则调高思逸诚为百胜之师劣兄则年老气羸甘取数奔之诮恭依来韵更次五章以自喜身无事为首  其三",
        "author": "李昉",
        "content": "自喜身无事，论才拙復疏。\n五年陪稷禼，二纪接严徐。\n本是渔樵客，终惭邹鲁儒。\n温衣饱食外，何必待盈余。",
        "dynasty": "宋",
        "collection_info": null
    },
    {
        "uuid": "ca1ae3d2205bf1d36cec76cf90df9dc1",
        "title": "自过节辰又逢连假既闭关而不出但欹枕以闲眠交朋顿少见过杯酒又难独饮若无吟咏何适性情一唱一酬亦足以解端忧而散滞思也吾弟则调高思逸诚为百胜之师劣兄则年老气羸甘取数奔之诮恭依来韵更次五章以自喜身无事为首  其四",
        "author": "李昉",
        "content": "自喜身无事，门庭草色连。\n前轩满床月，后院一林烟。\n策杖困还歇，枕书慵更眠。\n称家随分过，何用苦忙然。",
        "dynasty": "宋",
        "collection_info": null
    },
    {
        "uuid": "2e17126279f78c677b71e2483dee7c73",
        "title": "自过节辰又逢连假既闭关而不出但欹枕以闲眠交朋顿少见过杯酒又难独饮若无吟咏何适性情一唱一酬亦足以解端忧而散滞思也吾弟则调高思逸诚为百胜之师劣兄则年老气羸甘取数奔之诮恭依来韵更次五章以自喜身无事为首  其五",
        "author": "李昉",
        "content": "自喜身无事，乘春但种花。\n时时游野墅，往往宿僧家。\n入竹新寻笋，燃铛旋煮茶。\n趋朝十里路，来往不嫌赊。",
        "dynasty": "宋",
        "collection_info": null
    },
    {
        "uuid": "f65e501bc08b262cc6f5f497b2ba192f",
        "title": "对海红花怀吏部侍郎",
        "author": "李昉",
        "content": "烂熳海红花，花中信殊异。\n万朵压栏干，一堆红锦被。\n颜色烧人眼，馨香扑人鼻。\n宜哉富豪家，长近歌钟地。\n对花花不语，忆君君不至。\n尽日惜秾芳，情怀有如醉。",
        "dynasty": "宋",
        "collection_info": null
    },
    {
        "uuid": "221b5edcbe9bb07afe31badf3613b3cb",
        "title": "修竹百竿纔欣种植佳篇五首旋辱咏歌若无还答之言是阙唱酬之礼恭依来韵以导鄙怀调下才卑岂逃嗤诮  其一",
        "author": "李昉",
        "content": "谩栽花卉满朱栏，争似疏篁种百竿。\n长爱枕前闻淅沥，乍欣窗外见檀栾。\n春来莫重和烟翠，岁晚应须带雪看。\n我得此君添一友，时时相对列杯盘。",
        "dynasty": "宋",
        "collection_info": null
    },
    {
        "uuid": "98a66fddd51d1b060c5eb2437dbd6eec",
        "title": "修竹百竿纔欣种植佳篇五首旋辱咏歌若无还答之言是阙唱酬之礼恭依来韵以导鄙怀调下才卑岂逃嗤诮  其二",
        "author": "李昉",
        "content": "北轩留得无多地，不种闲花种此君。\n寒桧老松堪接影，绿杨红杏莫同羣。\n要添迂叟窗前景，特就山僧院裏分。\n更侍明年新笋出，亭亭必见势凌云。",
        "dynasty": "宋",
        "collection_info": null
    },
    {
        "uuid": "72032e9dae7239bcd07215cdb84568de",
        "title": "修竹百竿纔欣种植佳篇五首旋辱咏歌若无还答之言是阙唱酬之礼恭依来韵以导鄙怀调下才卑岂逃嗤诮  其三",
        "author": "李昉",
        "content": "久闻山僧寄书觅，今来□下白云边。\n不教凡草生丛畔，长喜清阴在眼前。\n忍把翠筠裁作簟，争将迸笋截为鞭。\n行吟坐对情无尽，只欠潺潺一道泉。",
        "dynasty": "宋",
        "collection_info": null
    },
    {
        "uuid": "529e7a98ad5871f2ad7f33da8a7a3a14",
        "title": "修竹百竿纔欣种植佳篇五首旋辱咏歌若无还答之言是阙唱酬之礼恭依来韵以导鄙怀调下才卑岂逃嗤诮  其四",
        "author": "李昉",
        "content": "青青鬰鬰影疏疏，碧嶂移根到我居。\n为爱绿阴时遣扫，恐伤新笋不教锄。\n勾牵好鸟啼幽槛，摇摆清风上碧虚。\n栽得此君知有幸，入他仙客咏吟余。",
        "dynasty": "宋",
        "collection_info": null
    },
    {
        "uuid": "c0c1a1f4592ef964fee03bbe44fce95e",
        "title": "修竹百竿纔欣种植佳篇五首旋辱咏歌若无还答之言是阙唱酬之礼恭依来韵以导鄙怀调下才卑岂逃嗤诮  其五",
        "author": "李昉",
        "content": "移得修篁带嫩苔，欲教相夹小桃开。\n何须一一依行种，但要疏疏满槛栽。\n枝上挂衣闲就枕，影中铺簟好持杯。\n蓬丘仙客偏怜尔，应为幽丛数数来。",
        "dynasty": "宋",
        "collection_info": null
    },
    {
        "uuid": "86e97de1dcd4e1517a3637098e9afae7",
        "title": "齿疾未平灸疮正作新诗又至奇韵难当暗忍呻吟强思酬和别披小简盖念短才更竭病怀甘输降款  其一",
        "author": "李昉",
        "content": "苍翠一丛湘岸色，问僧求得不嫌多。\n重移砌畔新栽石，旋斸庭中旧种莎。\n诱引吟情终不尽，装添野景更无过。\n明年新笋成林后，袅袅长竿拂树柯。",
        "dynasty": "宋",
        "collection_info": null
    },
    {
        "uuid": "3fca4dbb9690bfa80f4004f67e2daf9c",
        "title": "齿疾未平灸疮正作新诗又至奇韵难当暗忍呻吟强思酬和别披小简盖念短才更竭病怀甘输降款  其二",
        "author": "李昉",
        "content": "春早移来渐渐芳，童儿盗笋最须防。\n清阴羃羃低笼槛，翠影森森半出墙。\n今对小窗殊不厌，长侵幽径亦何妨。\n十篇嘉句形褒咏，多谢高才秘阁郎。",
        "dynasty": "宋",
        "collection_info": null
    },
    {
        "uuid": "1d1e0ead6222e0c7e8273d87589c8364",
        "title": "齿疾未平灸疮正作新诗又至奇韵难当暗忍呻吟强思酬和别披小简盖念短才更竭病怀甘输降款  其三",
        "author": "李昉",
        "content": "北就墙阴创小栏，小栏非窄亦非宽。\n何须渭水夸千亩，且对萧斋种百竿。\n春笋屈盘穿砌出，夜枝交戛入窗寒。\n谁能携妓东山去，垂老区区学谢安。",
        "dynasty": "宋",
        "collection_info": null
    },
    {
        "uuid": "d39b5c7fc01feb1f5fb7cbdd141b8270",
        "title": "齿疾未平灸疮正作新诗又至奇韵难当暗忍呻吟强思酬和别披小简盖念短才更竭病怀甘输降款  其四",
        "author": "李昉",
        "content": "等闲无客访闲门，时访闲门只有君。\n最喜举觞吟绿篠，谁能骑马咏红裙。\n遮窗密影朝朝见，聒枕幽声夜夜闻。\n更待明年渐滋盛，投林宿鸟定成羣。",
        "dynasty": "宋",
        "collection_info": null
    },
    {
        "uuid": "55850b1c24a6507b80593cbcb8c53084",
        "title": "齿疾未平灸疮正作新诗又至奇韵难当暗忍呻吟强思酬和别披小简盖念短才更竭病怀甘输降款  其五",
        "author": "李昉",
        "content": "一簇檀栾爱者多，朝昏赏翫意如何。\n北轩小槛方栽植，东观新诗已咏歌。\n啼鸟恋枝长懒去，邻僧为尔数来过。\n丛边若有东流水，堪看清阴照绿波。",
        "dynasty": "宋",
        "collection_info": null
    },
    {
        "uuid": "f3f423d26a03177ae3efbb6ebf7c4a75",
        "title": "数日来顿疏酬唱若无牵率宁度鬰蒸辄贡狂吟用惊昼寝",
        "author": "李昉",
        "content": "日照清空火欲燃，须将酬唱强相牵。\n若无啸月吟风侣，争度流金铄石天。\n帘卷小亭终少到，簟铺深室亦难眠。\n如何偷得清凉乐，除却冥心学坐禅。",
        "dynasty": "宋",
        "collection_info": null
    },
    {
        "uuid": "9b792f9ba63360b3ac3f1c8f9e5c83b0",
        "title": "更述荒芜自咏闲适",
        "author": "李昉",
        "content": "满架诗书满炷香，琴碁为乐是寻常。\n诚知老去唯宜静，自笑闲中亦有忙。\n腰下转嫌金印重，眉间渐长白毫长。\n手栽园树皆成实，引着儿孙旋摘尝。",
        "dynasty": "宋",
        "collection_info": null
    },
    {
        "uuid": "b891140b3d05a20ca6ba42cda1bca190",
        "title": "和夏日直秘阁之什",
        "author": "李昉",
        "content": "静卧蓬山养道情，百司繁冗尽堪轻。\n窗前竹撼森疏影，树杪蝉吟断续声。\n闲蹋绿莎芒作履，旋烹芳茗石为铛。\n料君难恋神仙境，重筑沙堤走马行。",
        "dynasty": "宋",
        "collection_info": null
    },
    {
        "uuid": "15d541e6d95d0a994a8a7b36abec29e0",
        "title": "和暑夜偶作之什",
        "author": "李昉",
        "content": "新构华居近禁城，旋栽松桧满中庭。\n顺风子细闻清漏，隔竹依稀见落星。\n万乘异恩无路报，千年昌运此时丁。\n一轩明月谁为伴，应共金昆醉復醒。",
        "dynasty": "宋",
        "collection_info": null
    },
    {
        "uuid": "5bfc2b7db692f456a4f8d1e816705b63",
        "title": "谢侍郎三弟朝盖相过",
        "author": "李昉",
        "content": "喜得君来慰我心，清欢何假酒频斟。\n共窥鹤迹行苔径，同听鶑声坐柳阴。\n蝴蝶遶栏飞又歇，蔷薇压架浅兼深。\n相留不用忙忙去，直待林梢夕照沈。",
        "dynasty": "宋",
        "collection_info": null
    },
    {
        "uuid": "d18c5a977252d23492c3824f4bc537c6",
        "title": "侍郎见贻佳什愈见高怀因次来章辄歌盛美  其一",
        "author": "李昉",
        "content": "望高官重两难俦，遇兴裁诗许唱酬。\n鸾凤羽翰归碧落，神仙行止在丹丘。\n空庭引鹤闲临水，远树惊蝉又报秋。\n唯说近来都不饮，梦魂无復醉乡游。",
        "dynasty": "宋",
        "collection_info": null
    },
    {
        "uuid": "e4fce308258a9180b52eb0f6df63e0fd",
        "title": "侍郎见贻佳什愈见高怀因次来章辄歌盛美  其二",
        "author": "李昉",
        "content": "一簇林亭景象幽，葛巾芒屦恣优游。\n未饶荣启歌三乐，不学张衡咏四愁。\n二品位高犹是忝，九天恩重若为酬。\n儒生所得谁如我，岂復咨嗟雪满头。",
        "dynasty": "宋",
        "collection_info": null
    },
    {
        "uuid": "fe53646efdabb92d0d99414e939b9960",
        "title": "辄歌盛美献秘阁侍郎",
        "author": "李昉",
        "content": "济时才略本纵横，翻向文章振大名。\n政事堂中辞重位，图书阁下养闲情。\n高高节行将谁比，的的襟怀向我倾。\n吟得新诗只相寄，心看轩冕一铢轻。",
        "dynasty": "宋",
        "collection_info": null
    },
    {
        "uuid": "86c9bd8f4357bbc5ea51c5f03a1814f7",
        "title": "牡丹盛开对之感叹寄秘阁侍郎",
        "author": "李昉",
        "content": "白公曾咏牡丹芳，一种鲜妍独异常。\n眼底见伊真国色，鼻头闻者是天香。\n朝含宿雨低垂泪，晚背残阳暗断肠。\n多病老翁争奈向，寄诗遥问少年郎。",
        "dynasty": "宋",
        "collection_info": null
    },
    {
        "uuid": "e98ddc73839c1a2c2c2e7c564843ed8d",
        "title": "冬至后作呈秘阁侍郎",
        "author": "李昉",
        "content": "节辰纔过一阳生，草树依依已有情。\n杨柳莫嫌凋旧叶，牡丹还喜动新萌。\n潜惊绿竹微添翠，暗觉幽禽渐变声。\n从此日长天又暖，时时独入小园行。",
        "dynasty": "宋",
        "collection_info": null
    },
    {
        "uuid": "9ab43b67a30ad39ab50322a27bdf179d",
        "title": "昉启昉世虽积善身匪怀才川岳粹灵固非禀受朝廷华显靡不践扬爰及孟冬适逢生日儿孙在列争持献寿之杯珠玉忽来又捧祝延之什老夫内省为幸斯多辄述荒词用继高韵",
        "author": "李昉",
        "content": "九重天子构明堂，凡木那堪作栋梁。\n生世固非贤者出，佐时空遇帝图昌。\n略无声望朝廷重，宁有功名史册芳。\n罗列儿孙共为寿，老年难诉满金觞。",
        "dynasty": "宋",
        "collection_info": null
    },
    {
        "uuid": "731850a2cc699a0ff185e3c4f6a51765",
        "title": "赠邓洵美",
        "author": "李昉",
        "content": "忆昔词场共着鞭，当时鶑谷喜同迁。\n关河契阔三千里，音信稀疏二十年。\n君遇已知依玉帐，我无才藻步花砖。\n时情人事堪惆怅，天外相逢一泫然。",
        "dynasty": "宋",
        "collection_info": null
    },
    {
        "uuid": "710d67032791a6317603da24e826f1d3",
        "title": "吊邓洵美",
        "author": "李昉",
        "content": "十年衣染帝乡尘，踪迹仍传活计贫。\n高掇桂枝曾遂志，假拖蓝绶至终身。\n侯门寂寞非知己，泽国悽惶似旅人。\n今已嚮公坟畔过，不胜怀抱暗酸辛。",
        "dynasty": "宋",
        "collection_info": null
    },
    {
        "uuid": "00bebb18d59d0fc5637a7063ec8e59df",
        "title": "赠贾黄中",
        "author": "李昉",
        "content": "七岁神童古所难，贾家门户有衣冠。\n十人科第排头上，五部经书诵舌端。\n见榜不知名字贵，登筵未识管弦欢。\n从今稳上青云去，万里谁能测羽翰。",
        "dynasty": "宋",
        "collection_info": null
    },
    {
        "uuid": "369ada0d37c9c2697c992ced9869080b",
        "title": "寄孟宾于",
        "author": "李昉",
        "content": "幼携书剑别湘潭，金榜标名第十三。\n昔日声尘喧洛下，近年诗价满江南。\n长为邑令情终屈，纵处曹郎志未甘。\n莫学冯唐便休去，明君晚事未为惭。",
        "dynasty": "宋",
        "collection_info": null
    },
    {
        "uuid": "2a89e482bdb4de0e1c0a62ee5009b42e",
        "title": "御书飞白玉堂之署四字颁赐禁苑今悬挂已毕辄述恶诗一章用歌盛事",
        "author": "李昉",
        "content": "玉堂四字重千金，宸翰亲挥赐禁林。\n地望转从今日贵，君恩无似此时深。\n宴回上苑花初发，麻就中宵月未沈。\n衣惹御香拖瑞锦，笔宣皇泽洒春霖。\n院门不许闲人入，仙境宁教外事侵。\n我直承明踰二纪，临川实动羡鱼心。",
        "dynasty": "宋",
        "collection_info": null
    },
    {
        "uuid": "21f5799cf021206118c2362b36744838",
        "title": "新桐庐知县员外端修节行富有才名九霄未展于奋飞百里暂劳于绥抚言之美任即动征桡敢赋恶诗用伸攀送",
        "author": "李昉",
        "content": "词笔凌云正后生，安贫守道住神京。\n昔年南国无虚誉，今日终朝有令名。\n杨柳岸边挥袂去，木兰舟裏载书行。\n琴堂莫作多时计，碧落方开万里程。",
        "dynasty": "宋",
        "collection_info": null
    },
    {
        "uuid": "ce90c85d63a1c7e3ec091c6e36a12a5d",
        "title": "赠襄阳妓",
        "author": "李昉",
        "content": "岘山亭畔红妆女，小笔香笺善赋诗。\n颜貌共推倾国色，篇章皆是断肠辞。\n便牵魂梦从今日，得见婵娟在几时。\n千里关河万重意，夜深无睡暗寻思。",
        "dynasty": "宋",
        "collection_info": null
    },
    {
        "uuid": "5c0acad93d3c1c31a180ea3bd284e86f",
        "title": "禁林春直",
        "author": "李昉",
        "content": "疏帘摇曳日辉辉，直阁深严半掩扉。\n一院有花春昼永，八方无事诏书稀。\n树头百啭鶑鶑语，梁上新来燕燕飞。\n岂合此身居此地，妨贤尸禄自知非。",
        "dynasty": "宋",
        "collection_info": null
    },
    {
        "uuid": "607df6732ecd554a4fbcf24113f8c915",
        "title": "仙客",
        "author": "李昉",
        "content": "胎化仙禽性本殊，何人携尔到京都。\n因加美号为仙客，称向闲庭伴野夫。\n警露秋声云外影，翘沙晴影月中孤。\n青田万里终归去，暂处鷄羣莫叹吁。",
        "dynasty": "宋",
        "collection_info": null
    },
    {
        "uuid": "5e0feb4d6d5c83badd4d73fdc523d61e",
        "title": "题岱宗无字碑",
        "author": "李昉",
        "content": "巨石来从十八盘，离宫复道满千山。\n不因封禅穷民力，汉祖何缘便入关。",
        "dynasty": "宋",
        "collection_info": null
    },
    {
        "uuid": "1d47495579980d0ff18ef8fad63b901f",
        "title": "桐柏观",
        "author": "李昉",
        "content": "子晋栖霞境，高高出世埃。\n直疑天上去，归认下云来。\n银汉星辰近，金庭洞府开。\n迟明欲回首，更上降真台。",
        "dynasty": "宋",
        "collection_info": null
    },
    {
        "uuid": "09349c94fc6ef590a675a4d90304ed53",
        "title": "退官诗",
        "author": "李昉",
        "content": "布裘藜杖鹿胎冠，散率身如不在官。\n昼枕静欹无远梦，秋窗闲坐有微寒。",
        "dynasty": "宋",
        "collection_info": null
    },
    {
        "uuid": "dd7e2ed2484e01693b10b6e35838428d",
        "title": "泰陵忌辰",
        "author": "李昉",
        "content": "秘殿深严圣语温，十年前是一干坤。\n孤臣林壑杀生在，帝里金汤旧业存。\n舜殿南风难解愠，汉陵西望欲销魂。\n年年此日无穷恨，风雨潇潇独闭门。",
        "dynasty": "宋",
        "collection_info": null
    },
    {
        "uuid": "c838c4808a9be14de7fc610f79495629",
        "title": "永昌陵挽词",
        "author": "李昉",
        "content": "丹青史笔敢虚张，功德巍然轶汉唐。\n奠玉五回朝上帝，御楼三度纳降王。",
        "dynasty": "宋",
        "collection_info": null
    },
    {
        "uuid": "818d3d20c39f6d6af3597cb62997c05e",
        "title": "题义门胡氏华林书院",
        "author": "李昉",
        "content": "孝义冠乡闾，门多长者车。\n岁收千顷稻，家贮一楼书。\n待客开新酒，留僧煮嫩蔬。\n三公老且病，无暇访山居。",
        "dynasty": "宋",
        "collection_info": null
    },
    {
        "uuid": "868b48f16bedfe4b7a375ac1a5e43748",
        "title": "祜公荣归",
        "author": "李昉",
        "content": "南望乡闾隔楚云，归心迢递更纷纭。\n何因得共飞帆上，细看长江濯锦文。",
        "dynasty": "宋",
        "collection_info": null
    },
    {
        "uuid": "03c0b0f7d64f25dc4597cc1fdbc88924",
        "title": "句  其一",
        "author": "李昉",
        "content": "水光先见月，露气早知秋。",
        "dynasty": "宋",
        "collection_info": null
    },
    {
        "uuid": "8399027ba76c1240b37ef0897e7dbaed",
        "title": "句  其二",
        "author": "李昉",
        "content": "微臣自愧头如雪，也向钧天侍玉皇。",
        "dynasty": "宋",
        "collection_info": null
    },
    {
        "uuid": "f25049d1a23f0e6e4d5a08752f41eb05",
        "title": "句  其三",
        "author": "李昉",
        "content": "伤禽再展凌云翼，枯木重为犯斗槎。",
        "dynasty": "宋",
        "collection_info": null
    },
    {
        "uuid": "b899fe0d6027e47271dfec178ff16265",
        "title": "句  其四",
        "author": "李昉",
        "content": "三载经纶栖凤阁，五年提笔直鰲宫。",
        "dynasty": "宋",
        "collection_info": null
    },
    {
        "uuid": "9e1fc027dd942a46bcfd1c346a7c93f2",
        "title": "存目  其一",
        "author": "李昉",
        "content": "诗题：原无题首句：微臣自愧头如雪，也向钧天侍玉皇。",
        "dynasty": "宋",
        "collection_info": null
    },
    {
        "uuid": "a1d7ae251db9b2014061ce90017fce00",
        "title": "存目  其二",
        "author": "李昉",
        "content": "诗题：赠正惠公端首句：忆昔僦居明德坊。",
        "dynasty": "宋",
        "collection_info": null
    },
    {
        "uuid": "5796c9cef7416943679dcb727405365d",
        "title": "存目  其三",
        "author": "李昉",
        "content": "（刘瑛整理）。",
        "dynasty": "宋",
        "collection_info": null
    }
]