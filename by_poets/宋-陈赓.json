[
    {
        "uuid": "c45575bc47de2e9c36921d227543cf3f",
        "title": "平水神祠歌",
        "author": "陈赓",
        "content": "黄河如丝导昆崙，万里南下突禹门。\n支流潜行天地底，派作八道如霆奔。\n吾闻川真岳灵有真宰，况乃利泽开洪源。\n龙神窟宅瞰平野，千古庙貌何雄尊。\n深林含蓄雷雨润，冷殿似带波涛痕。\n我来南州走尘坌，执热未濯忧思烦。\n试斟百冽洗肝肺，一勺注腹清且炖。\n悠然晞风坐东庑，倏见绘画如飞骞。\n仙宫华裾乘朱轩，旗纛掩蔼蛟伏辕。\n雷公电母踏烟雾，天吴海若驱鼍鼋。\n何时借取霹雳手，倒挽银汉清干坤。\n庙前老翁顾我语，孺子未易排天阍。\n何为高论乃如此，一笑春风满面温。\n是时三月游人繁，男女杂沓箫鼓喧。\n骞茭沈玉笑灵贶，割牲酾酒传巫言。\n巫言恍惚庙扉阖，拜手上马山烟昏。",
        "dynasty": "宋",
        "collection_info": null
    }
]