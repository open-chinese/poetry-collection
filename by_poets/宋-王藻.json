[
    {
        "uuid": "eb507dc7c4747830e749ac08b634a8d2",
        "title": "盖仙山六题 仙洞",
        "author": "王藻",
        "content": "仙人驾鹤上三清，坛石空留万古名。\n昨夜碧天星斗烂，不闻朝礼步虚声。",
        "dynasty": "宋",
        "collection_info": null
    },
    {
        "uuid": "dfe0dfe2f410d0d477a69497b04e3fbe",
        "title": "盖仙山六题 龙洞",
        "author": "王藻",
        "content": "沉沉古洞锁云寒，中有龙依积水蟠。\n若为苍生作霖雨，九天飞去不为难。",
        "dynasty": "宋",
        "collection_info": null
    },
    {
        "uuid": "9466cce1d45abcf4f1a9b89c089373ce",
        "title": "盖仙山六题 甘泉",
        "author": "王藻",
        "content": "一脉灵源来已长，色浓如醴味甘香。\n石龙洞处无尘染，留与仙家作玉浆。",
        "dynasty": "宋",
        "collection_info": null
    },
    {
        "uuid": "d1b48c79addf9f274e4f03c80a7cc518",
        "title": "盖仙山六题 水精石",
        "author": "王藻",
        "content": "仙留白石显灵踪，化出水精云洞中。\n一片寒冰清可琢，方员成器任良工。",
        "dynasty": "宋",
        "collection_info": null
    },
    {
        "uuid": "2dd0c022532b95ff6a07c16e2c0eaa2d",
        "title": "盖仙山六题 双笋石",
        "author": "王藻",
        "content": "生来双笋几经春，直上云霄无藓痕。\n若使坚刚解成竹，人应唤作两龙孙。",
        "dynasty": "宋",
        "collection_info": null
    },
    {
        "uuid": "ae4ba1cf4c76c32b95e1221356ff2086",
        "title": "盖仙山六题 石人峰",
        "author": "王藻",
        "content": "元气融成知几春，石人峰好与谁论。\n擎天不老岁长在，捧日无言形独尊。\n每为头先生雪白，何尝口解把霞吞。\n登高望处浑疑活，自许相随游洞门。",
        "dynasty": "宋",
        "collection_info": null
    },
    {
        "uuid": "8da4b57fa9d13966c519a3249589e97a",
        "title": "句",
        "author": "王藻",
        "content": "路入麕䴥亭子岭，江围蒲稗富川城。",
        "dynasty": "宋",
        "collection_info": null
    }
]