[
    {
        "uuid": "9d4f98c33d8c2a262185f2be5b7c4acf",
        "title": "盖仙山六题 仙洞",
        "author": "王藻",
        "content": "仙人驾鹤上三清，坛石空留万古名。\n昨夜碧天星斗烂，不闻朝礼步虚声。",
        "dynasty": "宋",
        "collection_info": null
    },
    {
        "uuid": "98140fdfd8ca2a94962afa8eb3bd3a37",
        "title": "盖仙山六题 龙洞",
        "author": "王藻",
        "content": "沉沉古洞锁云寒，中有龙依积水蟠。\n若为苍生作霖雨，九天飞去不为难。",
        "dynasty": "宋",
        "collection_info": null
    },
    {
        "uuid": "39045d592bc327fa13cd99514b721a43",
        "title": "盖仙山六题 甘泉",
        "author": "王藻",
        "content": "一脉灵源来已长，色浓如醴味甘香。\n石龙洞处无尘染，留与仙家作玉浆。",
        "dynasty": "宋",
        "collection_info": null
    },
    {
        "uuid": "12959864d817861b41af9805319de294",
        "title": "盖仙山六题 水精石",
        "author": "王藻",
        "content": "仙留白石显灵踪，化出水精云洞中。\n一片寒冰清可琢，方员成器任良工。",
        "dynasty": "宋",
        "collection_info": null
    },
    {
        "uuid": "5804cf5b5a36a49a7e7e2a1346d8f9f8",
        "title": "盖仙山六题 双笋石",
        "author": "王藻",
        "content": "生来双笋几经春，直上云霄无藓痕。\n若使坚刚解成竹，人应唤作两龙孙。",
        "dynasty": "宋",
        "collection_info": null
    },
    {
        "uuid": "9f27034b7ae0df0c844f73463596d9eb",
        "title": "盖仙山六题 石人峰",
        "author": "王藻",
        "content": "元气融成知几春，石人峰好与谁论。\n擎天不老岁长在，捧日无言形独尊。\n每为头先生雪白，何尝口解把霞吞。\n登高望处浑疑活，自许相随游洞门。",
        "dynasty": "宋",
        "collection_info": null
    },
    {
        "uuid": "5413e03ca6bacf8b7b1ab5b3e3b5d36f",
        "title": "句",
        "author": "王藻",
        "content": "路入麕䴥亭子岭，江围蒲稗富川城。",
        "dynasty": "宋",
        "collection_info": null
    }
]