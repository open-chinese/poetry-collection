[
    {
        "uuid": "31921efcd2e7d9c6b72e89b7838a8a4c",
        "title": "浮丘祠",
        "author": "郑晦",
        "content": "青天志欲骑长虹，半生双眼四海空。\n题诗远寄广成子，笔力万仞摇崆峒。\n前年鹤背乘天风，翻然回首江之东。\n束书归隠黄山中，山中偶遇浮丘翁。\n人生寰宇总过客，呼酒浇愁醉李白。\n十亩耕云种紫芝，酣歌击石嫌春窄。\n招浮丘，干坤到处堪遨游。\n丈夫有志身徇国，逢时无意干封侯。\n皇天恩泽盈遐陬，忍视吴楚森戈矛。\n黄金白璧岂足尚，我爱文章有官样。\n长篇欲向庵壁题，凭陵豪气三千丈。\n住庵道人请书壁，秃毫轰雷停不得。\n飞香洒雪淋漓湿，一夜寒风瘦蛟泣。",
        "dynasty": "宋",
        "collection_info": null
    }
]