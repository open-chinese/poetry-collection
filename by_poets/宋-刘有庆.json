[
    {
        "uuid": "e4992d6d1a68106234a80be1f7c3d789",
        "title": "效长吉体",
        "author": "刘有庆",
        "content": "穷庐夜雪没驼脊，黄沙号风冰结石。\n燕姬二八髻垂漆，柔荑斜抱箜篌立。\n老羌踏歌歌勅勒，黄金流星酒杯窄。\n红氍毹暖春云湿。\n缕金团衣猩血滴，玉钗醉滑茝絃急。\n角声满空霜裂骨，十万狞君掩襟泣。",
        "dynasty": "宋",
        "collection_info": null
    },
    {
        "uuid": "05fd3211b9af16c709adc17f384ed237",
        "title": "送杨长卿任赣州知事",
        "author": "刘有庆",
        "content": "望郡推章贡，斯游趣不希。\n风清王俭幕，春满老莱衣。\n鲫沼迎秋月，螺亭览夕晖。\n政成如有句，肯寄北鸿飞。",
        "dynasty": "宋",
        "collection_info": null
    },
    {
        "uuid": "e91c8fc9f243d8a0f7c7380d8cc1caf8",
        "title": "钟山",
        "author": "刘有庆",
        "content": "蟠龙垂顾饮江湄，卧护宗祧彼一时。\n马渡已嗟南国蹙，猿惊何暇北山移。\n郊坛曾祝千年运，塔庙空留异代悲。\n北望中原形势尽，太平草木亦熙熙。",
        "dynasty": "宋",
        "collection_info": null
    }
]