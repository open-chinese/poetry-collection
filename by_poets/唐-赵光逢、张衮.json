[
    {
        "title": "郊庙歌辞 梁郊祀乐章 庆和 一",
        "author": "赵光逢、张衮",
        "content": "就阳位，升圆丘。\n佩双玉，御大裘。\n膺天命，拥神休。\n万灵感，百禄遒。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆和 二",
        "author": "赵光逢、张衮",
        "content": "秉黄钺，建朱旗。\n震八表，清二仪。\n帝业显，王道夷。\n受景命，启皇基。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆和 三",
        "author": "赵光逢、张衮",
        "content": "开九门，怀百神。\n通肸蠁，接氤氲。\n明粢荐，广乐陈。\n奠嘉璧，燎芳薪。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆和 四",
        "author": "赵光逢、张衮",
        "content": "膺宝图，执左契。\n德应天，圣飨帝。\n荐表衷，荷灵惠。\n寿万年，祚百世。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆和 五",
        "author": "赵光逢、张衮",
        "content": "惟德动天，有感必通。\n秉兹一德，禋于六宗。\n钦夤宝命，恭肃礼容。\n来顾来享，永穆皇风。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆和 六",
        "author": "赵光逢、张衮",
        "content": "天惟佑德，辟乃奉天。\n交感斯在，昭事罔愆。\n岁功已就，王道无偏。\n于焉报本，是用告虔。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆顺",
        "author": "赵光逢、张衮",
        "content": "圣皇戾止，天步舒迟。\n干干睿相，穆穆皇仪。\n进退必肃，陟降是祗。\n六变克协，万灵协随。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆平",
        "author": "赵光逢、张衮",
        "content": "天命降鉴，帝德惟馨。\n享祀不忒，礼容孔明。\n奠璧布币，荐神献精。\n神佑以答，敷锡永宁。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆肃",
        "author": "赵光逢、张衮",
        "content": "笾豆簠簋，黍稷非馨。\n懿兹彝器，厥德惟明。\n金石匏革，以和以平。\n繇此无体，期乎永宁。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆熙",
        "author": "赵光逢、张衮",
        "content": "哲后躬享，旨酒斯陈。\n王恭无斁，严祀维夤。\n皇祖以配，大孝以振。\n宜锡景福，永休下民。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆隆",
        "author": "赵光逢、张衮",
        "content": "恭祀上帝，于国之阳。\n爵醴是荷，鸿基永昌。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆融",
        "author": "赵光逢、张衮",
        "content": "道和气兮袭氤氲，宣皇规兮彰圣神。\n服遐裔兮敷质文，格苗扈兮息烟尘。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆休",
        "author": "赵光逢、张衮",
        "content": "大业来四夷，仁风和万国。\n白日体无私，皇天辅有德。\n七旬罪已服，六月师方克。\n伟哉帝道隆，终始常作则。",
        "dynasty": "唐",
        "collection_info": null
    },
    {
        "title": "郊庙歌辞 梁郊祀乐章 庆和",
        "author": "赵光逢、张衮",
        "content": "烟燎升，礼容彻。\n诚感达，人神悦。\n灵贶彰，圣情结。\n玉座寂，金炉歇。",
        "dynasty": "唐",
        "collection_info": null
    }
]