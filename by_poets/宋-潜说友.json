[
    {
        "uuid": "14c1967d013c47b543e848cb09774f44",
        "title": "手中乌啄食",
        "author": "潜说友",
        "content": "灵乌浑觉不相猜，啄食翩翩手上来。\n自笑老躯顽似石，被渠认作出生台。",
        "dynasty": "宋",
        "collection_info": null
    },
    {
        "uuid": "eaaf76a6693c935ad2eaae0e831ba59d",
        "title": "和贾魏公冬大雪诗  其一",
        "author": "潜说友",
        "content": "海水飞花到上林，气形和处总由心。\n采薇指日休兵甲，宿麦连云办辇任。\n炽炭酒行怀往昔，老枝诗句诏来今。\n燮调妙用谁知得，端在崇阳与抑阴。",
        "dynasty": "宋",
        "collection_info": null
    },
    {
        "uuid": "7ba5f05deaa0f91443adb8becba8c8c0",
        "title": "和贾魏公冬大雪诗  其二",
        "author": "潜说友",
        "content": "云气峥嵘众俊林，圣朝事事合天心。\n梅根依傍蒙嘉泽，竹力低垂愧重任。\n有美江山祗如旧，无尘宇宙幸逢今。\n坐令清昼閒铃索，白战工夫效汝阴。",
        "dynasty": "宋",
        "collection_info": null
    },
    {
        "uuid": "b6476d93890e96b6e3eea1ee313900fe",
        "title": "再和  其一",
        "author": "潜说友",
        "content": "突兀琼楼照武林，淋漓黄榜快群心。\n成功共说平淮度，经世谁如钓海任。\n后乐园应看最好，娄丰年又数从今。\n太平君子方宵旰，想读豳风到凌阴。",
        "dynasty": "宋",
        "collection_info": null
    },
    {
        "uuid": "f939a0e00340f3fded0a0a9b1c83e91a",
        "title": "再和  其二",
        "author": "潜说友",
        "content": "句落孤山压老林，横枝解识燮调心。\n众贤戛击宗韶頀，外域流传洗靺任。\n不有鹿矶功许大，那能兔苑乐如今。\n非才久愧班东上，抱瓮何当学汉阴。",
        "dynasty": "宋",
        "collection_info": null
    }
]