[
    {
        "uuid": "91ad675dcef02075fe272bd875300b16",
        "title": "春日田家三首  其一",
        "author": "黄大受",
        "content": "凛寒陵熙春，谁为御其侮。\n酸风吹积雪，浓云洒飞雨。\n农夫荷耒耜，俶载耕斥卤。\n为其有身累，宁免自辛苦。\n妻儿送中饭，冻凌强欲吐。\n晚归极困倦，倒睡带泥土。\n朝来天光开，红紫新媚妩。\n南园踏青人，日暮犹歌舞。",
        "dynasty": "宋",
        "collection_info": null
    },
    {
        "uuid": "7cc9fd434e5fc067e93591df7c64a0ec",
        "title": "春日田家三首  其二",
        "author": "黄大受",
        "content": "二月祭社时，相呼过前林。\n磨刀向猪羊，穴地安釜鬵。\n老幼相后先，再拜整衣襟。\n酾酒卜筊杯，庶知神灵歆。\n得吉共称好，足慰今年心。\n祭余就广坐，不间富与贫。\n所会虽里闾，亦有连亲姻。\n持殽相遗献，聊以通殷勤。\n共说天气佳，晴暖宜蚕春。\n且愿雨水匀，秋熟还相亲。\n酒酣归路暄，桑柘影在身。\n倾欹半人扶，大笑亦大嗔。\n勿谓浊世中，而无羲皇民。",
        "dynasty": "宋",
        "collection_info": null
    },
    {
        "uuid": "13411203d3e4177674c0fc33cb1e0a33",
        "title": "春日田家三首  其三",
        "author": "黄大受",
        "content": "清明百草春，家家上丘墓。\n南邻去年冬，祸痛及翁妪。\n酒殽罗新阡，蹙頞见追慕。\n旧时细君坟，望见泪已注。\n纸钱风飘飘，世用此文具。\n其间无纸者，已无子孙故。\n有纸与无纸，百步五十步。",
        "dynasty": "宋",
        "collection_info": null
    },
    {
        "uuid": "d03facd3659214842ee07508348b945b",
        "title": "偶成  其一",
        "author": "黄大受",
        "content": "高唐作梦时，宋玉乃得见。\n那知赋说梦，梦外云雨怨。\n此赋苟不作，应无列女传。",
        "dynasty": "宋",
        "collection_info": null
    },
    {
        "uuid": "226f69b826c78dca06384ad9b6a14aa9",
        "title": "偶成  其二",
        "author": "黄大受",
        "content": "蕨薇生山巅，长不踰蓬蒿。\n松柏生涧底，岁久还干霄。\n禀质自不同，托身奚必高。",
        "dynasty": "宋",
        "collection_info": null
    },
    {
        "uuid": "65b1b2150f9f96b976e8b8af60ebd05c",
        "title": "偶成  其三",
        "author": "黄大受",
        "content": "绿草何自来，蔓延满中庭。\n前朝方芟夷，兹视忽已盈。\n竹间幽兰花，数四移乃成。",
        "dynasty": "宋",
        "collection_info": null
    },
    {
        "uuid": "55b05ac4b714483f250133c6a5c824c3",
        "title": "读四皓传",
        "author": "黄大受",
        "content": "白云茫茫歌紫芝，人间无路瞻尨眉。\n太子介使招忽往，高祖问省心先知。\n翁身商山名八极，此时不出汉事危。\n敢惜双足惜汉鼎，非私刘氏私黔黎。\n欠呵千年橘中棋，华阴堕馿者为谁。",
        "dynasty": "宋",
        "collection_info": null
    },
    {
        "uuid": "070c4583642eecb17b963e85f0abae54",
        "title": "老寋行",
        "author": "黄大受",
        "content": "朔风狂惊岷峨流，帝敕云螭藩四州。\n颔珠千载化老寋，一变为回鐍川键。\n蚕丛簸弄几为翻，欲捲全蜀沦腥膻。\n瞿塘下连沧海脉，愁积溟涨牵鰲极。\n臣冰呼天天不闻，快斥金翅清江氛。\n连环不解万古铁，阳侯依旧千江月。\n紫庭登奏尤其元，西州之功不补愆。\n清源血食天地久，其于冰兮亦何有。",
        "dynasty": "宋",
        "collection_info": null
    },
    {
        "uuid": "8af7feb8fd25518fb69260199b95ab33",
        "title": "昭潭寄内人",
        "author": "黄大受",
        "content": "不接安书动隔年，二千里外极悬悬。\n老亲强健知勤馔，诸子痴顽恐费鞭。\n幸有田园堪卒岁，使知诗礼可无钱。\n客中亦有风流罪，长伴梅花对月眠。",
        "dynasty": "宋",
        "collection_info": null
    },
    {
        "uuid": "4417359137ceedfe322892bfbab51f3f",
        "title": "由洞庭入五田",
        "author": "黄大受",
        "content": "一汀红糁蓼花天，滴滴清寒晓露圆。\n回首洞庭山半点，伤心桂岭路三千。\n诗魂夜寄青林月，渔唱声回绿树烟。\n却笑陶朱不如我，我无西子与同船。",
        "dynasty": "宋",
        "collection_info": null
    },
    {
        "uuid": "31cc2ef497aa639feefe9d90ba8efe98",
        "title": "油口夜饮醉卧一室及觉三鼓矣秋夜新冷雨湿虫鸣展转不能成寐于是浩然有归志",
        "author": "黄大受",
        "content": "一榻翛然着醉侬，沉沉清夜大槐宫。\n梦回作恶酒气重，枕上不眠归兴浓。\n点滴落阶添闷雨，清哀遶壁诉寒虫。\n计行良未成端绪，何处高楼撞晓钟。",
        "dynasty": "宋",
        "collection_info": null
    },
    {
        "uuid": "50c391e739f657eba388bc5cdb0d2e73",
        "title": "沙头秋晚",
        "author": "黄大受",
        "content": "霜风吹冻玉池冰，留滞周南尚未行。\n病久故园千里梦，夜寒孤舍一枝灯。\n愁缘南贾归舟影，心断黄芦落雁声。\n老剑已闲头已白，祇堪吟咏课归程。",
        "dynasty": "宋",
        "collection_info": null
    },
    {
        "uuid": "3d073966c745e3a606677c9b26bcf62e",
        "title": "竹",
        "author": "黄大受",
        "content": "虚心怀月明，劲节挺玉立。\n岂是外春风，春风无处入。",
        "dynasty": "宋",
        "collection_info": null
    },
    {
        "uuid": "deb5aae869f4abcb0189effc729ae1c4",
        "title": "宿岳阳张漕书堂",
        "author": "黄大受",
        "content": "云低风转冷，黯黯起秋阴。\n薄暮细雨过，小窗寒气侵。\n关山千里梦，骨肉十年心。\n病意兼归意，攒眉写万金。",
        "dynasty": "宋",
        "collection_info": null
    },
    {
        "uuid": "816e3a93aab0f979468d6c338f83e853",
        "title": "廉泉",
        "author": "黄大受",
        "content": "一泓落古寺，三赤开方池。\n怀山决渎后，烁石流金时。\n君看此廉泉，不增亦不亏。\n炯炯玉色透，灿灿金沙辉。\n朅来临古亭，石铫行相随。\n呼童试春芽，活火烹新奇。\n一咽利喉吻，再啜心神怡。\n泠然清风来，玉液通华池。\n忆我心地初，与水同一几。\n心泉本无事，何必希夷齐。\n曰泉已强名，况復有是非。\n一笑付自然，贪廉吾不知。",
        "dynasty": "宋",
        "collection_info": null
    },
    {
        "uuid": "fb8fefd72881cdeb1047c1a7061a1207",
        "title": "宁化白水磜甲子春",
        "author": "黄大受",
        "content": "雪瀑从天下，余流亦建瓴。\n双崖秋气逼，九地殷雷声。\n虎穴山川险，蛟涎草木腥。\n负鹾由此径，异日不堪行。",
        "dynasty": "宋",
        "collection_info": null
    },
    {
        "uuid": "0200b12bbedf03f0d5004d8e6fd6358b",
        "title": "晚步",
        "author": "黄大受",
        "content": "扇小葛衣轻，风清草路平。\n水声逢石怒，烟素近山明。\n唤犊牛回顾，惊人犬倒行。\n耨夫方到屋，月已屋头生。",
        "dynasty": "宋",
        "collection_info": null
    },
    {
        "uuid": "30ddb3b0d9a15168cf044707c8f259f7",
        "title": "荆州人种秧击缶于田间以乐农者呜呼其犹有先王之世之遗意欤",
        "author": "黄大受",
        "content": "鼓声响答缶声喧，歌笑声多日易昏。\n尚有乐农遗意在，要知此地近中原。",
        "dynasty": "宋",
        "collection_info": null
    },
    {
        "uuid": "9bb7ebff4fbb9bb14bcc85432e299b07",
        "title": "呈鲁斋提刑伯",
        "author": "黄大受",
        "content": "散尽黄金与客休，田园不为子孙谋。\n白头更自嫌多累，尚有潇湘万卷楼。",
        "dynasty": "宋",
        "collection_info": null
    },
    {
        "uuid": "d7e03af343a80969ccdc0eba51d886cc",
        "title": "江行万里图",
        "author": "黄大受",
        "content": "雪山西来接海白，天之所以限南北。\n谁人胸裏着舆图，挥斥荆吴入绡墨。\n浓浓淡淡两岸山，烟波瀰茫江面宽。\n水空漠漠鸟飞绝，渐看渐远天漫漫。\n客舟泝流先后去，风帆饱腹如飞舞。\n有时小艇绝波来，不知何处横江渡。\n钟山隠隠开金陵，雨花台前留玉京。\n汀洲劣处小孤出，垂杨绿引浔阳城。\n蕲黄紫翠照卷雪，武昌楼台半明灭。\n周郎赤壁杳难凭，洞庭寒烟蒙孤月。\n西江耿耿沙籀清，三十六湾斜照明。\n黄陵庙深楚山阔，九疑成削黏天青。\n我来展轴惊快覩，恍然对面水仙府。\n片时行尽江南天，吊古何劳出门去。\n南巡真人忘却归，轩辕龙去眇难追。\n咸池曲绝谁奏乐，风雨啼痕满竹枝。\n六朝虎士工设险，蹴踏沧波当挥剑。\n血流不惜惜江流，肯放飞埃过天堑。\n滥觞曾闻荡雍丘，楫声若为空悠悠。\n江声至今恨不尽，枉白万古英雄头。\n两阶干羽享波后，八公草木今健否。\n长安正在碧云边，斜日西风重回首。",
        "dynasty": "宋",
        "collection_info": null
    },
    {
        "uuid": "1f5f10fda01ac21501eb43929a311d94",
        "title": "梅川呈同舟游仲发时中流失舟故云",
        "author": "黄大受",
        "content": "投晚钟公渡放船，急流送我转千山。\n羣犀戏浴江含石，饥雁悲鸣橹下滩。\n吟骨欲投鱼腹葬，梦魂那许蝶身闲。\n可怜八尺奇男子，不作当年跛足看。",
        "dynasty": "宋",
        "collection_info": null
    },
    {
        "uuid": "3ce42ed0f99e9995c1846dba6cce929f",
        "title": "遣载入闽从李守约",
        "author": "黄大受",
        "content": "考亭高弟说乌洲，小子何妨作远游。\n问学再三勤讲贯，立身第一在操修。\n机心仅可文章用，邪说毋从释老求。\n更做程文须典实，年来华藻近轻浮。",
        "dynasty": "宋",
        "collection_info": null
    },
    {
        "uuid": "c7b1848387dc6be4a8ae7a9f99bf7bcb",
        "title": "即事",
        "author": "黄大受",
        "content": "路转欹桥曲，阴阴石磴低。\n紫藤藟碧树，红叶绣清溪。\n草露明侵径，秋香暗刺衣。\n前滩水声好，欲趁钓鱼矶。",
        "dynasty": "宋",
        "collection_info": null
    },
    {
        "uuid": "e0604f68af41d322d48cc211e11df79d",
        "title": "织女虫",
        "author": "黄大受",
        "content": "灏气逼星河，佳期匝眼过。\n草间闻织急，天上想寒多。\n烛裏颦挑锦，边头冷枕戈。\n终宵弄机杼，柰此月明何。",
        "dynasty": "宋",
        "collection_info": null
    },
    {
        "uuid": "fb09ff814e7a61a9399f8b98774a983f",
        "title": "早作",
        "author": "黄大受",
        "content": "星光欲没晓光连，霞晕红浮一角天。\n干尽小园花上露，日痕恰恰到窗前。",
        "dynasty": "宋",
        "collection_info": null
    },
    {
        "uuid": "d52bb58dea51d7f13f21e88db28934ac",
        "title": "归来",
        "author": "黄大受",
        "content": "近日多骚客，吾衰不可追。\n松间哦鲁颂，花下看唐诗。\n好鸟山深语，寒蝉日暮悲。\n此声良叶律，新句总堪疑。",
        "dynasty": "宋",
        "collection_info": null
    },
    {
        "uuid": "65aefba14f091a984bd3e272f5bcc377",
        "title": "公安",
        "author": "黄大受",
        "content": "市人屋井底，栋与江堤平。\n大江压堤来，浩浩势欲倾。\n古堤腾长蛇，独与江争衡。\n积流增巨涨，飘突万马惊。\n油河与之合，盘涡沸淜腾。\n折旋声汹涌，吞汲翻长鲸。\n微茫隔岸村，百尺崩沙赪。\n中流有行舟，来往如飞蝇。\n巨风推银山，性命鸿毛轻。\n设险护东南，天巧如揭绳。\n用武莫若荆，豪雄所交争。\n玄德欲兴刘，于焉深经营。\n坐据此要湍，进退窥敌情。\n时事一阨塞，拂衣开西扃。\n至今闻西偏，城治余丘陵。\n汤汤横乎前，何畏百万兵。\n善卫保其吭，坐待其师崩。\n更能用吾长，谈笑收其赢。\n何者非神机，用之须人英。\n机略失所用，山川无常形。\n休兵不敢论，凄咽含余情。",
        "dynasty": "宋",
        "collection_info": null
    },
    {
        "uuid": "d5955fe70f3f11c1fedb1eae38fe881a",
        "title": "中秋舟次沙津",
        "author": "黄大受",
        "content": "去年中秋月，照我入桂城。\n今年中秋月，送我到江陵。\n桂林二千八百里，城边买船发春水。\n潇湘六月寒如冰，洞庭湖中秋气生。\n峡江西来雪波急，片帆带雨烟中湿。\n胡雁不来芦苇秋，风林淅沥生人愁。\n反思前年风露好，月入金罇醉将倒。\n如今飘落千万山，烟波瀰漫几时还。\n露香堂中千百瓮，玉瓶取醉风吹梦。\n今宵弦管闹繁华，灯火沙头一万家。\n争似诗翁弄江月，微吟还自汲江花。",
        "dynasty": "宋",
        "collection_info": null
    },
    {
        "uuid": "cc6057cbadee3b43702056ca56e60929",
        "title": "鬰孤",
        "author": "黄大受",
        "content": "台高日欲暝，晚眺眼增明。\n迭嶂罗云树，双流抱粉城。\n低浮烟万栋，清送月三更。\n尚约秋吟夜，江声带雨听。",
        "dynasty": "宋",
        "collection_info": null
    },
    {
        "uuid": "fe269e9bbc11882eb522f8c754a9e52f",
        "title": "病起",
        "author": "黄大受",
        "content": "煮药炉边过一春，瘦骸唯与病相亲。\n雨多药裹易生晕，润透巾纱懒拂尘。\n枕上最宜思过眚，静中倒得养精神。\n不辞小现维摩诘，只恐今无问病人。",
        "dynasty": "宋",
        "collection_info": null
    },
    {
        "uuid": "10c33f355985803f70a6149135cda251",
        "title": "枝江九日简周宰",
        "author": "黄大受",
        "content": "日车不照出郊车，门外天阴云尚麤。\n青州未有居士供，白衣知是谁家奴。\n江山有恨横饥眼，茱菊无情对卧壶。\n赢得闲关吟苦句，定无人敢唤催租。",
        "dynasty": "宋",
        "collection_info": null
    },
    {
        "uuid": "9058faba8fc293913dc6a181b6acd94e",
        "title": "公安寓馆夜立观前用载韵",
        "author": "黄大受",
        "content": "翛翛一古观，我到夜何其。\n仙磬吟风殿，幽人汲露池。\n星沉萤聚水，月倒兔悬篱。\n四起钟声乱，凌风欲化肌。",
        "dynasty": "宋",
        "collection_info": null
    },
    {
        "uuid": "f417b99a8b75a7c8a599c651cecfdb82",
        "title": "秋夜读书",
        "author": "黄大受",
        "content": "青灯敞虚堂，微风动衣襟。\n兀坐耽尘编，起观星河沉。\n古人岂可见，所希见其心。\n终然发永叹，不寐鸣床琴。",
        "dynasty": "宋",
        "collection_info": null
    },
    {
        "uuid": "dd3a7f8d2bb2c2e2c476955a31127427",
        "title": "梅",
        "author": "黄大受",
        "content": "自见梅开后，相看不暂离。\n只因愁落去，不忍看繁时。\n佳实羹堪味，遗音角可期。\n牡丹专富贵，春尽却空枝。",
        "dynasty": "宋",
        "collection_info": null
    }
]