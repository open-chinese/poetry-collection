[
    {
        "uuid": "c788a20202782927cd830b0331aec11f",
        "title": "呈陈紫微",
        "author": "刘天益",
        "content": "欲下未下属玉双，喧瀑飞雪明石矼。\n扁舟激沥苍雪淙，断岸菰柳穿蓬窗。\n舟程未达君子邦，心源直指如湍泷。\n后生薄俗邪说哤，老成砥柱回淳庞。\n雄文翼道宝鼎扛，日月旗常九仞杠。\n急流勇退挂冠逄，饮水嚙雪嗤羊腔。\n孤轮绝翳空吠尨，飞蛾眇影捉明釭。\n翻思解缆鹿城江，寸莛不揣洪钟撞。\n八年乔岳劳心悾，北望云迷翠羽幢。\n袖裏虹霓气不降，珍储未辨珉与玒。\n借公大扣声枞枞，庶几蚊蝱附奔駹。",
        "dynasty": "宋",
        "collection_info": null
    },
    {
        "uuid": "03f591e6ed5c78e70b1c160dabe2a350",
        "title": "遗镜",
        "author": "刘天益",
        "content": "亲去镜亦去，镜还亲不还。\n从今磨积垢，终不对慈颜。\n明月挂台上，白云生匣间。\n洪恩何以报，羞见鬓毛斑。",
        "dynasty": "宋",
        "collection_info": null
    }
]