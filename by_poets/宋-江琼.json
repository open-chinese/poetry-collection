[
    {
        "title": "磨崖碑",
        "author": "江琼",
        "content": "凄凉浯水迹如扫，漫郎宅荒崖畔草。\n雨淋日炙山骨癯，磨得人间岁月老。\n粤从天地开闢来，经济何代无奇才。\n若得高名烂青史，底恨白骨埋黄埃。\n孽臣边将乱国纪，郭公千载凛不死。\n纪在中兴第一功，三绝宁论文与字。\n吁嗟古往而今来，插天何处无石崖。\n两京未復百战罢，铜驼荆棘谁能开。\n世事轮云可悲慨，文学老生品何在。\n君不见零落寒溪几世孙，自打元家古碑卖。",
        "dynasty": "宋",
        "collection_info": null
    }
]