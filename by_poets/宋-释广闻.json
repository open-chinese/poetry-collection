[
    {
        "title": "偈颂一百四十二首  其一",
        "author": "释广闻",
        "content": "不落化门，扫除露布。\n拟觅行踪，铁蛇横卧。",
        "dynasty": "宋",
        "collection_info": null
    },
    {
        "title": "偈颂一百四十二首  其二",
        "author": "释广闻",
        "content": "世尊三昧，迦叶不知。\n迦叶三昧，阿难不知。\n只今礼拜烧香，且道是何三昧。",
        "dynasty": "宋",
        "collection_info": null
    },
    {
        "title": "偈颂一百四十二首  其三",
        "author": "释广闻",
        "content": "提持也提持不起，绝毫绝釐。\n抖擞也抖擞不下，如山如岳。\n噁，抹过小塘袈裟角。",
        "dynasty": "宋",
        "collection_info": null
    },
    {
        "title": "偈颂一百四十二首  其四",
        "author": "释广闻",
        "content": "目前机，向上着。\n掉臂因行，倾湫倒岳，须弥灯王踏不着。",
        "dynasty": "宋",
        "collection_info": null
    },
    {
        "title": "偈颂一百四十二首  其五",
        "author": "释广闻",
        "content": "思大一条脊梁硬似铁，被草绳轻轻一绊绊倒，至今草窠里头出头没。",
        "dynasty": "宋",
        "collection_info": null
    },
    {
        "title": "偈颂一百四十二首  其六",
        "author": "释广闻",
        "content": "释迦不出世，秤尾无星。\n达磨不西来，尺头有寸。\n峭巍巍处平坦垣，平坦坦处峭巍巍。",
        "dynasty": "宋",
        "collection_info": null
    },
    {
        "title": "偈颂一百四十二首  其七",
        "author": "释广闻",
        "content": "杨岐眼里睛，临济顶中髓。\n一不成，二不是。\n点着不来，白云万里。",
        "dynasty": "宋",
        "collection_info": null
    },
    {
        "title": "偈颂一百四十二首  其八",
        "author": "释广闻",
        "content": "森罗及万象，一法之所印。\n昼见日，夜见星。\n松本直，棘本曲，如何是一法。\n一冬二冬，叉手当胸。",
        "dynasty": "宋",
        "collection_info": null
    },
    {
        "title": "偈颂一百四十二首  其九",
        "author": "释广闻",
        "content": "错错，六载草绳空自缚。\n了了，开得眼来天大晓。\n古今天地，古今日月，古今星辰。\n剑去久矣，切忌刻舟。",
        "dynasty": "宋",
        "collection_info": null
    },
    {
        "title": "偈颂一百四十二首  其一○",
        "author": "释广闻",
        "content": "马腹馿胎辊过来，通身满面是尘埃，谩将香水年年洗。\n有人续得末后句，许你亲见释迦老子。",
        "dynasty": "宋",
        "collection_info": null
    },
    {
        "title": "偈颂一百四十二首  其一一",
        "author": "释广闻",
        "content": "大无外，小无内。\n南来北来，东倒西擂。\n不着佛求，不着法求。\n山中九十日，云外几千年。",
        "dynasty": "宋",
        "collection_info": null
    },
    {
        "title": "偈颂一百四十二首  其一二",
        "author": "释广闻",
        "content": "难难，几何般。\n易易，直下是。\n也不难，也不易。\n常忆江南二三月，鹧鸪啼在深花里。",
        "dynasty": "宋",
        "collection_info": null
    },
    {
        "title": "偈颂一百四十二首  其一三",
        "author": "释广闻",
        "content": "八月十五，月圆当户。\n撩起便行，掀翻露布。\n长空云暗雨漫漫，一段光明无着处。",
        "dynasty": "宋",
        "collection_info": null
    },
    {
        "title": "偈颂一百四十二首  其一四",
        "author": "释广闻",
        "content": "捻聚也在我，放开也在我。\n三九二十七，菩提涅槃，真如解脱。",
        "dynasty": "宋",
        "collection_info": null
    },
    {
        "title": "偈颂一百四十二首  其一五",
        "author": "释广闻",
        "content": "巢知风，穴知雨。\n衲僧未学先知，浄慈不敢相许。\n发机须是千钧弩。",
        "dynasty": "宋",
        "collection_info": null
    },
    {
        "title": "偈颂一百四十二首  其一六",
        "author": "释广闻",
        "content": "说法不应机，总是非时语。\n长至令辰，天清地宁。",
        "dynasty": "宋",
        "collection_info": null
    },
    {
        "title": "偈颂一百四十二首  其一七",
        "author": "释广闻",
        "content": "说不到处，一句是一句。\n行不到处，一步是一步。\n行到说到，一状领过。\n缺齿老臊胡，嵩山破竈堕。",
        "dynasty": "宋",
        "collection_info": null
    },
    {
        "title": "偈颂一百四十二首  其一八",
        "author": "释广闻",
        "content": "若唤作拄杖子，埋没己灵。\n不唤作拄杖子，辜负先圣。",
        "dynasty": "宋",
        "collection_info": null
    },
    {
        "title": "偈颂一百四十二首  其一九",
        "author": "释广闻",
        "content": "元正新改旦，举则旧公案。\n料掉没交涉，闰年春色晚。",
        "dynasty": "宋",
        "collection_info": null
    },
    {
        "title": "偈颂一百四十二首  其二○",
        "author": "释广闻",
        "content": "欲见太平，须拨乱干坤。\n欲求知己，须掀翻海岳。\n浄慈没者闲工夫，端坐受供养，施主长安乐。",
        "dynasty": "宋",
        "collection_info": null
    },
    {
        "title": "偈颂一百四十二首  其二一",
        "author": "释广闻",
        "content": "大尽小尽，三年一闰。\n全提半提，眼上安眉。\n有誵讹，没巴鼻。\n放过一着，落在第二。",
        "dynasty": "宋",
        "collection_info": null
    },
    {
        "title": "偈颂一百四十二首  其二二",
        "author": "释广闻",
        "content": "马祖升堂，百丈卷席。\n浄慈看来，寸不如尺。",
        "dynasty": "宋",
        "collection_info": null
    },
    {
        "title": "偈颂一百四十二首  其二三",
        "author": "释广闻",
        "content": "群阴剥尽，一阳来復。\n拄杖子随乡入俗，六六不成三十六。",
        "dynasty": "宋",
        "collection_info": null
    },
    {
        "title": "偈颂一百四十二首  其二四",
        "author": "释广闻",
        "content": "昨夜送残年，今朝贺新岁。\n无量法门，百千三昧，又是从头起。",
        "dynasty": "宋",
        "collection_info": null
    },
    {
        "title": "偈颂一百四十二首  其二五",
        "author": "释广闻",
        "content": "果满菩提圆，花开世界起。\n为復神通妙用，为復法尔如然。\n将谓春归无觅处，不知移向此中来。",
        "dynasty": "宋",
        "collection_info": null
    },
    {
        "title": "偈颂一百四十二首  其二六",
        "author": "释广闻",
        "content": "纔有所重，便成窠臼。\n山僧只管打开，诸人只管坐断。\n暂时安在暗窗前，明日与君重计算。",
        "dynasty": "宋",
        "collection_info": null
    },
    {
        "title": "偈颂一百四十二首  其二七",
        "author": "释广闻",
        "content": "新年佛法有，一举四十九。\n新年佛法无，东壁挂葫芦。\n今日重关还巨闢，几多春色满江湖。",
        "dynasty": "宋",
        "collection_info": null
    },
    {
        "title": "偈颂一百四十二首  其二八",
        "author": "释广闻",
        "content": "四月八日生，二月半入灭。\n虽然生灭元空，正是全提时节，珊瑚枝枝撑着月。",
        "dynasty": "宋",
        "collection_info": null
    },
    {
        "title": "偈颂一百四十二首  其二九",
        "author": "释广闻",
        "content": "云门行棒，不可放过。\n香山礼拜，放过不可。\n从来献佛，不在香多。",
        "dynasty": "宋",
        "collection_info": null
    },
    {
        "title": "偈颂一百四十二首  其三○",
        "author": "释广闻",
        "content": "丛林纪纲，衲僧巴鼻。\n词锋若差，乡关万里。",
        "dynasty": "宋",
        "collection_info": null
    },
    {
        "title": "偈颂一百四十二首  其三一",
        "author": "释广闻",
        "content": "未举步前踏着，未开口前道着。\n道着踏着，四海浪平，百川潮落。",
        "dynasty": "宋",
        "collection_info": null
    },
    {
        "title": "偈颂一百四十二首  其三二",
        "author": "释广闻",
        "content": "富贵却易，雪中断却娘生臂。\n贫穷却难，觅心无处更何安。\n难难，夜来风色紧，孤客已先寒。",
        "dynasty": "宋",
        "collection_info": null
    },
    {
        "title": "偈颂一百四十二首  其三三",
        "author": "释广闻",
        "content": "一法若有，山河大地平沈。\n万法若无，森罗万像显焕。\n旧岁今宵去，去去实不去。\n新年明日来，来来实不来。\n一法万法，新年旧年。\n大地全收，千差一举。\n绝去来，没回互。\n回时更相涉，不尔依位住。",
        "dynasty": "宋",
        "collection_info": null
    },
    {
        "title": "偈颂一百四十二首  其三四",
        "author": "释广闻",
        "content": "云从龙，风从虎，圣人作而万物覩。\n须弥槌，虚空鼓，而以音声为佛事。",
        "dynasty": "宋",
        "collection_info": null
    },
    {
        "title": "偈颂一百四十二首  其三五",
        "author": "释广闻",
        "content": "百灯千灯，从一灯起。\n有处动地放光，无处放光动地。\n问讯灯明如来，惯打者般行市。",
        "dynasty": "宋",
        "collection_info": null
    },
    {
        "title": "偈颂一百四十二首  其三六",
        "author": "释广闻",
        "content": "五日不升堂，三八不入室。\n供是众人办，饭是借米吃。",
        "dynasty": "宋",
        "collection_info": null
    },
    {
        "title": "偈颂一百四十二首  其三七",
        "author": "释广闻",
        "content": "炎炎普热，纷纷下雪。\n百丈耳聋，黄檗吐舌。",
        "dynasty": "宋",
        "collection_info": null
    },
    {
        "title": "偈颂一百四十二首  其三八",
        "author": "释广闻",
        "content": "新年头，旧年尾。\n第一句下明宗旨，三世诸佛不知有。\n是第二句，貍奴白牯却知有。",
        "dynasty": "宋",
        "collection_info": null
    },
    {
        "title": "偈颂一百四十二首  其三九",
        "author": "释广闻",
        "content": "风潇潇，雨潇潇。\n黑漫漫，明皎皎。\n过去灯明佛，面皮厚多少。",
        "dynasty": "宋",
        "collection_info": null
    },
    {
        "title": "偈颂一百四十二首  其四○",
        "author": "释广闻",
        "content": "向下转去，谁不知有。\n向上转去，如十日并照。",
        "dynasty": "宋",
        "collection_info": null
    },
    {
        "title": "偈颂一百四十二首  其四一",
        "author": "释广闻",
        "content": "六祖不会，谁云卞璧无瑕颣。\n达磨不识，生铁蒺藜当面掷。\n碓捣磨磨，风吹日炙，无位真人汗滴滴。",
        "dynasty": "宋",
        "collection_info": null
    },
    {
        "title": "偈颂一百四十二首  其四二",
        "author": "释广闻",
        "content": "唯一坚密身，一切尘中现。\n近见不如远闻，千闻不如一见。\n西风一阵来，落叶两三片。",
        "dynasty": "宋",
        "collection_info": null
    },
    {
        "title": "偈颂一百四十二首  其四三",
        "author": "释广闻",
        "content": "青天白日，闹市人多。\n鸟道玄途，龙门客少。\n目前机，顶门窍，一语不来，三十年后。",
        "dynasty": "宋",
        "collection_info": null
    },
    {
        "title": "偈颂一百四十二首  其四四",
        "author": "释广闻",
        "content": "用东山暗号，虎头戴角出荒草。\n唱少林一曲，六六不成三十六。\n看不足，听不足，断絃须是鸾胶续。",
        "dynasty": "宋",
        "collection_info": null
    },
    {
        "title": "偈颂一百四十二首  其四五",
        "author": "释广闻",
        "content": "日南长至，第一义谛。\n未举先行，讨甚巴鼻。\n鮎鱼上竹竿，一日一万里。",
        "dynasty": "宋",
        "collection_info": null
    },
    {
        "title": "偈颂一百四十二首  其四六",
        "author": "释广闻",
        "content": "十字街头，大圆觉海。\n逐色随声，家风落頼。\n讨甚西天样子，一任东倒西擂。",
        "dynasty": "宋",
        "collection_info": null
    },
    {
        "title": "偈颂一百四十二首  其四七",
        "author": "释广闻",
        "content": "九旬过半，见成公案。\n明眼衲僧，打迭不办。\n万寿枣子浑仑吞，打鼓普请诸人看。\n看看，睦州担板。",
        "dynasty": "宋",
        "collection_info": null
    },
    {
        "title": "偈颂一百四十二首  其四八",
        "author": "释广闻",
        "content": "祖师不来，曹溪路上生深棘。\n善财别后，楼阁门前草自青。\n直下穿过髑髅，换却眼睛。\n欲入洪波里，须是弄潮人。",
        "dynasty": "宋",
        "collection_info": null
    },
    {
        "title": "偈颂一百四十二首  其四九",
        "author": "释广闻",
        "content": "钟声纔动鼓声催，看取如今是甚时。\n闹浩浩中静悄悄，须臾小立是便宜。",
        "dynasty": "宋",
        "collection_info": null
    },
    {
        "title": "偈颂一百四十二首  其五○",
        "author": "释广闻",
        "content": "善行无辙迹，善繫无绳缚。\n二大老突出本分钳锤，不劳余刃。\n丛林后世，追风捕影。\n要见古人，远之远矣。",
        "dynasty": "宋",
        "collection_info": null
    },
    {
        "title": "偈颂一百四十二首  其五一",
        "author": "释广闻",
        "content": "识得一，万事毕，上下四维无等匹。\n张公醉倒街头，元是李公吃酒，置之莫问。\n拽占波国与新罗国斗额，是何境界。\n举头天外看，谁是我般人。",
        "dynasty": "宋",
        "collection_info": null
    },
    {
        "title": "偈颂一百四十二首  其五二",
        "author": "释广闻",
        "content": "真正举扬，人荒道绝。\n随家丰俭，尺短寸长。\n衲僧门下有价数，没商量。\n一夜落花雨，满城流水香。",
        "dynasty": "宋",
        "collection_info": null
    },
    {
        "title": "偈颂一百四十二首  其五三",
        "author": "释广闻",
        "content": "尽山河大地，只作一句道却。\n普使有情无情，同向句下明宗。",
        "dynasty": "宋",
        "collection_info": null
    },
    {
        "title": "偈颂一百四十二首  其五四",
        "author": "释广闻",
        "content": "从上以来，无不知有，因甚被渠一把把定。\n不把定，裂破重关，行摩竭令。",
        "dynasty": "宋",
        "collection_info": null
    },
    {
        "title": "偈颂一百四十二首  其五五",
        "author": "释广闻",
        "content": "千圣头边，星移斗换。\n八面绝遮拦，打鼓普请看。",
        "dynasty": "宋",
        "collection_info": null
    },
    {
        "title": "偈颂一百四十二首  其五六",
        "author": "释广闻",
        "content": "过去一年復一年，未来一日是一日。\n拶到力尽神疲，依旧正好着力。",
        "dynasty": "宋",
        "collection_info": null
    },
    {
        "title": "偈颂一百四十二首  其五七",
        "author": "释广闻",
        "content": "默默，无上菩提从此得。\n了了，金鸡一拍扶桑晓。\n衲僧门下，二俱漏逗。",
        "dynasty": "宋",
        "collection_info": null
    },
    {
        "title": "偈颂一百四十二首  其五八",
        "author": "释广闻",
        "content": "不用低头，思量难得。\n物有定价，钱是足陌。",
        "dynasty": "宋",
        "collection_info": null
    },
    {
        "title": "偈颂一百四十二首  其五九",
        "author": "释广闻",
        "content": "菊花开时是重阳，又言九日是重阳。\n西风无帽落，西风索索。\n南山何处是，南山苍苍。\n恁么也得，不恁么也得。\n仰面不见天，低头不见地。\n谁知远烟浪，别有好商量。",
        "dynasty": "宋",
        "collection_info": null
    },
    {
        "title": "偈颂一百四十二首  其六○",
        "author": "释广闻",
        "content": "适间从僧堂中来，人人如白衣拜相。\n少间从法堂下去，箇箇如昼锦还乡。",
        "dynasty": "宋",
        "collection_info": null
    },
    {
        "title": "偈颂一百四十二首  其六一",
        "author": "释广闻",
        "content": "天地与我同根，万物与我一体。\n竖四横三，横三竖四。\n全无巴鼻，讨甚巴鼻，阳气发时无硬地。",
        "dynasty": "宋",
        "collection_info": null
    },
    {
        "title": "偈颂一百四十二首  其六二",
        "author": "释广闻",
        "content": "河清海晏，天平地成，佛手遮不得。\n凿井而饮，耕田而食，帝力何有哉。",
        "dynasty": "宋",
        "collection_info": null
    },
    {
        "title": "偈颂一百四十二首  其六三",
        "author": "释广闻",
        "content": "雪窦雪寒，雪山雪寒。\n悟与未悟时，大地铁一团，不妨北斗面南看。",
        "dynasty": "宋",
        "collection_info": null
    },
    {
        "title": "偈颂一百四十二首  其六四",
        "author": "释广闻",
        "content": "含珠林上碧崔嵬，曾入仁皇梦里来。\n今日恩从九天下，无边剎海走风雷。",
        "dynasty": "宋",
        "collection_info": null
    },
    {
        "title": "偈颂一百四十二首  其六五",
        "author": "释广闻",
        "content": "达磨九年面壁，不敢正眼觑着。\n神光三拜而立，至竟何曾踏着。\n觑着踏着，彩石渡头看，陈年断贯索。",
        "dynasty": "宋",
        "collection_info": null
    },
    {
        "title": "偈颂一百四十二首  其六六",
        "author": "释广闻",
        "content": "说心说性，说玄说妙，雪窦者里是小家恶口。\n学佛学法，学禅学道，诸人分上是鹘突布衫。\n秦不收，汉不管。\n閒来石上从头数，得到清平有几人。",
        "dynasty": "宋",
        "collection_info": null
    },
    {
        "title": "偈颂一百四十二首  其六七",
        "author": "释广闻",
        "content": "贞女不着嫁时衣，好儿不使分时财。\n只如一夏九十日，切忌坐在者里。",
        "dynasty": "宋",
        "collection_info": null
    },
    {
        "title": "偈颂一百四十二首  其六八",
        "author": "释广闻",
        "content": "一番两番新雨过，前村后村年已熟。\n试问蒲团上打坐，何如催人打禾谷。",
        "dynasty": "宋",
        "collection_info": null
    },
    {
        "title": "偈颂一百四十二首  其六九",
        "author": "释广闻",
        "content": "难难，几何般。\n时节难，道路难。\n贫穷布施难，富贵学道难。\n难难，达磨不会，大难大难。",
        "dynasty": "宋",
        "collection_info": null
    },
    {
        "title": "偈颂一百四十二首  其七○",
        "author": "释广闻",
        "content": "物理有代谢，时节不相饶。\n西家君子道长，东家小人道消。",
        "dynasty": "宋",
        "collection_info": null
    },
    {
        "title": "偈颂一百四十二首  其七一",
        "author": "释广闻",
        "content": "了了了，家近扶桑最先照。\n知知知，一双红杏换消梨。\n莫莫莫，金鸡啄破瑠璃殻。\n住住住，凤栖不在梧桐树。\n过者四重关了，五里牌在郭门外。",
        "dynasty": "宋",
        "collection_info": null
    },
    {
        "title": "偈颂一百四十二首  其七二",
        "author": "释广闻",
        "content": "客从远方来，遗我径寸璧。\n中有四箇字，字字无人识。\n且道是甚么字，天子万年。",
        "dynasty": "宋",
        "collection_info": null
    },
    {
        "title": "偈颂一百四十二首  其七三",
        "author": "释广闻",
        "content": "放出焦尾大虫，咬杀南山猛虎。\n动地号悲风，白日无行路。\n笑中摆手出长安，拶得虚空筋骨露，流水落花拦不住。",
        "dynasty": "宋",
        "collection_info": null
    },
    {
        "title": "偈颂一百四十二首  其七四",
        "author": "释广闻",
        "content": "天平地平，河满井满。\n临济口门窄，德山棒头短。\n铁蒺藜，黄金弹。\n直下来也，急着眼看。",
        "dynasty": "宋",
        "collection_info": null
    },
    {
        "title": "偈颂一百四十二首  其七五",
        "author": "释广闻",
        "content": "二千年前旧公案，九十日夏过一半。\n雪窦道得十成，犹亏一半。\n诸人全身担荷，未构一半。\n灵利汉不赴两头不住中间。",
        "dynasty": "宋",
        "collection_info": null
    },
    {
        "title": "偈颂一百四十二首  其七六",
        "author": "释广闻",
        "content": "咄咄咄，力□希。\n大慈知处，雪窦不知。\n雪窦知处，大慈不知。",
        "dynasty": "宋",
        "collection_info": null
    },
    {
        "title": "偈颂一百四十二首  其七七",
        "author": "释广闻",
        "content": "极小同大，极大同小。\n官路行人少，私酒醉人多。\n风前三三两两，不妨水云自若。",
        "dynasty": "宋",
        "collection_info": null
    },
    {
        "title": "偈颂一百四十二首  其七八",
        "author": "释广闻",
        "content": "飞雪亭前水，妙高声顶云。\n云有出山势，水无投涧声。",
        "dynasty": "宋",
        "collection_info": null
    },
    {
        "title": "偈颂一百四十二首  其七九",
        "author": "释广闻",
        "content": "你若坐时我须立，我若立时你须坐。\n黄面老瞿昙，透者些不过。",
        "dynasty": "宋",
        "collection_info": null
    },
    {
        "title": "偈颂一百四十二首  其八○",
        "author": "释广闻",
        "content": "用毗卢正印，揭仲尼日月。\n一字不着画，八字无两丿。",
        "dynasty": "宋",
        "collection_info": null
    },
    {
        "title": "偈颂一百四十二首  其八一",
        "author": "释广闻",
        "content": "善言言者，言所不能言。\n善迹迹者，迹所不能迹。\n明眼衲僧，撞墙撞壁。",
        "dynasty": "宋",
        "collection_info": null
    },
    {
        "title": "偈颂一百四十二首  其八二",
        "author": "释广闻",
        "content": "大机圆应，大用现前。\n斩新日月，特地干坤，知恩方解报恩。",
        "dynasty": "宋",
        "collection_info": null
    },
    {
        "title": "偈颂一百四十二首  其八三",
        "author": "释广闻",
        "content": "多子塔前，平分半座。\n险崖句里，水泄不通，风从虎兮云从龙。",
        "dynasty": "宋",
        "collection_info": null
    },
    {
        "title": "偈颂一百四十二首  其八四",
        "author": "释广闻",
        "content": "五月五，天中节。\n尽大地人，无不向门头户底呪土书符。\n育王门下，身心一如，身外无余。\n四明山色开画图。",
        "dynasty": "宋",
        "collection_info": null
    },
    {
        "title": "偈颂一百四十二首  其八五",
        "author": "释广闻",
        "content": "人间九月又九日，善财去后无消息。\n何止门前草自青，黄花满地成狼藉。\n六祖不会，达磨不识。\n大藏小藏，尽从者里流出。",
        "dynasty": "宋",
        "collection_info": null
    },
    {
        "title": "偈颂一百四十二首  其八六",
        "author": "释广闻",
        "content": "入山还出山，铁壁復铁壁。\n衲僧门下，不消一击。\n黄面瞿昙，散宅亡家。\n尽大地人，眼横鼻直。",
        "dynasty": "宋",
        "collection_info": null
    },
    {
        "title": "偈颂一百四十二首  其八七",
        "author": "释广闻",
        "content": "六殊胜地，无越此山极殊胜。\n八吉祥中，唯有今朝最吉祥。\n于殊胜中显殊胜，于吉祥中显吉祥。\n万年千载寿，一瓣九天香。",
        "dynasty": "宋",
        "collection_info": null
    },
    {
        "title": "偈颂一百四十二首  其八八",
        "author": "释广闻",
        "content": "控佛祖大机，廓人天正眼，便恁么去。\n入得育王门，要见育王人，远之又远。\n试看海上明公秀，何似堂中首座简。",
        "dynasty": "宋",
        "collection_info": null
    },
    {
        "title": "偈颂一百四十二首  其八九",
        "author": "释广闻",
        "content": "牛头横说竖说，不知有向上关棙。\n兴化在大觉棒下，见临济先师于黄檗处吃棒底道理。\n狮子咬人，韩獹遂块。",
        "dynasty": "宋",
        "collection_info": null
    },
    {
        "title": "偈颂一百四十二首  其九○",
        "author": "释广闻",
        "content": "雪峰辊毬，秘魔擎杈。\n德山行棒，临济下喝，诸大老何用许多气力。\n山僧寻常只是因风吹火，今日失利。",
        "dynasty": "宋",
        "collection_info": null
    },
    {
        "title": "偈颂一百四十二首  其九一",
        "author": "释广闻",
        "content": "行罗汉慈，破劫贼故。\n行菩萨慈，安众生故。\n行如来慈，续慧命故。\n行平等慈，又且如何。\n岭云海月俱耕徧，拽耙拕犁卒未休。",
        "dynasty": "宋",
        "collection_info": null
    },
    {
        "title": "偈颂一百四十二首  其九二",
        "author": "释广闻",
        "content": "达磨面壁，云门念七。\n玉本无瑕，雕文丧德。",
        "dynasty": "宋",
        "collection_info": null
    },
    {
        "title": "偈颂一百四十二首  其九三",
        "author": "释广闻",
        "content": "画龙看头，画蛇看尾。\n雪山冷坐六年，此处无金二两。\n少林面壁九年，俗人沽酒三升。\n向道莫行山下路，果然猿呌断肠声。",
        "dynasty": "宋",
        "collection_info": null
    },
    {
        "title": "偈颂一百四十二首  其九四",
        "author": "释广闻",
        "content": "南屏山高，西湖水急。\n还闻偃溪水声么，从者里入。",
        "dynasty": "宋",
        "collection_info": null
    },
    {
        "title": "偈颂一百四十二首  其九五",
        "author": "释广闻",
        "content": "坐断天下人舌头，诸佛不知。\n捩转天下人鼻孔，达磨不识。\n人天俨临，皇帝有勑。",
        "dynasty": "宋",
        "collection_info": null
    },
    {
        "title": "偈颂一百四十二首  其九六",
        "author": "释广闻",
        "content": "建立法幢，扶持法社。\n左之右之，风流儒雅。\n全卷全舒珠走盘，正法眼藏增高价。",
        "dynasty": "宋",
        "collection_info": null
    },
    {
        "title": "偈颂一百四十二首  其九七",
        "author": "释广闻",
        "content": "彩仪仙仗五云间，只作先皇旧日看。\n莫道空余弓剑在，威风凛凛逼人寒。",
        "dynasty": "宋",
        "collection_info": null
    },
    {
        "title": "偈颂一百四十二首  其九八",
        "author": "释广闻",
        "content": "吾佛广大华藏海，法随法行随建立。\n此宝华王狮子座，上有宝盖从天垂。\n古来宝积长者子，手持此盖同供佛。\n佛以智慧威神力，一一宝盖合为一。\n南山去天尺五近，王城不异毗耶城。\n彼时心即此时心，以此庄严作佛事。\n綵幢宝旛杂金碧，间见层出生光辉。\n犹如微风吹萎花，而復更雨新好者。\n仰观三千大千界，于此盖中悉充徧。\n一一世界既亦尔，线蹊针孔无不然。\n岂止一佛与二佛，尽十方佛现其中。\n广长舌相炽然说，万法一法靡不周。\n皇上心与佛心通，皇上寿与南山齐。\n无负此恩与此盖，臣心有如此山尔。",
        "dynasty": "宋",
        "collection_info": null
    },
    {
        "title": "偈颂一百四十二首  其九九",
        "author": "释广闻",
        "content": "如来禅祖师意，一不成二不是。\n直下拶得行，转得身吐得气。\n又何待鳌山店上，古佛庙前，方始瞥地。",
        "dynasty": "宋",
        "collection_info": null
    },
    {
        "title": "偈颂一百四十二首  其一○○",
        "author": "释广闻",
        "content": "十字街头石幢子，无你遮护处。\n一声江上侍郎来，无你回避处。\n衲僧家朝出暮入，脚前脚后也须子细。\n忽然筑着磕着，浄慈拄杖别有分付。",
        "dynasty": "宋",
        "collection_info": null
    },
    {
        "title": "偈颂一百四十二首  其一○一",
        "author": "释广闻",
        "content": "六年冷坐，九年面壁。\n碓捣东南，磨推西北。",
        "dynasty": "宋",
        "collection_info": null
    },
    {
        "title": "偈颂一百四十二首  其一○二",
        "author": "释广闻",
        "content": "风不鸣条，雨不破块。\n尘尘剎剎全彰，总是大人境界。\n北极高照南山外。",
        "dynasty": "宋",
        "collection_info": null
    },
    {
        "title": "偈颂一百四十二首  其一○三",
        "author": "释广闻",
        "content": "税阇黎用影身术，老曹山用缚虎机。\n且道那里是他吃酒处。",
        "dynasty": "宋",
        "collection_info": null
    },
    {
        "title": "偈颂一百四十二首  其一○四",
        "author": "释广闻",
        "content": "人有南北，道无南北。\n上中下座，虚空逼塞。\n其中有一人半人肯去，说甚开粥相待。\n南山别甑炊香，未为分外。",
        "dynasty": "宋",
        "collection_info": null
    },
    {
        "title": "偈颂一百四十二首  其一○五",
        "author": "释广闻",
        "content": "写王公符，用商君令。\n师多鬼乱，药多病甚。",
        "dynasty": "宋",
        "collection_info": null
    },
    {
        "title": "偈颂一百四十二首  其一○六",
        "author": "释广闻",
        "content": "闹市无人，龙门有客。\n漆桶相揩，浑无轨则。\n一时辊入草窠中，尽西湖之西，北山之北。\n山上鲤鱼，南山白额。",
        "dynasty": "宋",
        "collection_info": null
    },
    {
        "title": "偈颂一百四十二首  其一○七",
        "author": "释广闻",
        "content": "一法若有，脱罗笼处万象平沉。\n万法若无，没遮护时红尘满地。\n如孤云行空，如寒月即水。\n拟从于此觅云山，何啻白云千万里。",
        "dynasty": "宋",
        "collection_info": null
    },
    {
        "title": "偈颂一百四十二首  其一○八",
        "author": "释广闻",
        "content": "水清月现，动随影转。\n水清月不现，背手新罗箭。\n踏翻水碗便行，堕在解脱深坑。\n三大老，总似闭目中秋坐。\n只知第二月，如何是第一月。",
        "dynasty": "宋",
        "collection_info": null
    },
    {
        "title": "偈颂一百四十二首  其一○九",
        "author": "释广闻",
        "content": "相逢不拈出，犹是东山左边底。\n举意便知有，又是方庵外边事。\n南山快便难逢，声东击西。\n持方入圆，贵要诸人知有。\n一点成龙两处全，何如兄弟添十字。",
        "dynasty": "宋",
        "collection_info": null
    },
    {
        "title": "偈颂一百四十二首  其一一○",
        "author": "释广闻",
        "content": "九日已无黄栗糕，十日依然有黄菊。\n何须九日记重阳，黄花开时意自足。\n东篱若谓见南山，鹞子已过新罗国。",
        "dynasty": "宋",
        "collection_info": null
    },
    {
        "title": "偈颂一百四十二首  其一一一",
        "author": "释广闻",
        "content": "日南长至，吉无不利。\n冻破泥团，花开碓嘴。",
        "dynasty": "宋",
        "collection_info": null
    },
    {
        "title": "偈颂一百四十二首  其一一二",
        "author": "释广闻",
        "content": "祖师意，百草头。\n衲僧眼，拄杖头。\n得路塞路，看楼打楼，须知众穴一毫收。",
        "dynasty": "宋",
        "collection_info": null
    },
    {
        "title": "偈颂一百四十二首  其一一三",
        "author": "释广闻",
        "content": "大辩若讷，大巧若拙。\n如说而行，如行而说。\n只如行说不到时如何，潇洒溪山，一天风月。",
        "dynasty": "宋",
        "collection_info": null
    },
    {
        "title": "偈颂一百四十二首  其一一四",
        "author": "释广闻",
        "content": "唱新丰曲，风清古格。\n声前转调入无生，恰应云门腊月拍。\n无影树下，古渡头边。\n要知东谷末后句子，须待洞水逆流。",
        "dynasty": "宋",
        "collection_info": null
    },
    {
        "title": "偈颂一百四十二首  其一一五",
        "author": "释广闻",
        "content": "世事悠悠，不如山丘。\n卧藤萝下，块石枕头。",
        "dynasty": "宋",
        "collection_info": null
    },
    {
        "title": "偈颂一百四十二首  其一一六",
        "author": "释广闻",
        "content": "忽地晴天霹雳声，禹门三级浪滂澎。\n几多头角成龙去，鰕蟹徒劳努眼睛。",
        "dynasty": "宋",
        "collection_info": null
    },
    {
        "title": "偈颂一百四十二首  其一一七",
        "author": "释广闻",
        "content": "一句语具三玄门，一玄门具三要路。\n直下重重透彻，许你纵横十字。",
        "dynasty": "宋",
        "collection_info": null
    },
    {
        "title": "偈颂一百四十二首  其一一八",
        "author": "释广闻",
        "content": "一升三合，拄杖头边。\n万水千山，草鞋跟底。\n未言先领，谁家竈里无烟。\n撩起便行，是处井中有水。\n莫道空来又空去，许多途路不相辜。",
        "dynasty": "宋",
        "collection_info": null
    },
    {
        "title": "偈颂一百四十二首  其一一九",
        "author": "释广闻",
        "content": "花添锦上几重重，针札将来不露锋。\n佛手分明遮不得，盖天盖地显吾宗。",
        "dynasty": "宋",
        "collection_info": null
    },
    {
        "title": "偈颂一百四十二首  其一二○",
        "author": "释广闻",
        "content": "朝看东南，暮看西北。\n一见便见，一得永得。\n灵云谩道见桃花，临济未是白拈贼。",
        "dynasty": "宋",
        "collection_info": null
    },
    {
        "title": "偈颂一百四十二首  其一二一",
        "author": "释广闻",
        "content": "秘魔擎杈，鲁祖面壁。\n官路不行，拗曲作直。\n一日不作，一日不食。",
        "dynasty": "宋",
        "collection_info": null
    },
    {
        "title": "偈颂一百四十二首  其一二二",
        "author": "释广闻",
        "content": "目前机，量外事。\n巢知风，穴知雨。\n百炼钢，千钧弩。\n拟不拟，箭后路。",
        "dynasty": "宋",
        "collection_info": null
    },
    {
        "title": "偈颂一百四十二首  其一二三",
        "author": "释广闻",
        "content": "世界恁么热，今日何似昨日。\n庭柯一叶落，前秋不觉后秋。\n通方达士未举先知，不是俊流徒劳啖啄。",
        "dynasty": "宋",
        "collection_info": null
    },
    {
        "title": "偈颂一百四十二首  其一二四",
        "author": "释广闻",
        "content": "拨开若耶溪上云，高挂峨嵋峰顶月。\n大用不存轨则，瞎人何止一城。\n无毫髮间，无前后际。\n只今吴越令行，恼乱春风未已。",
        "dynasty": "宋",
        "collection_info": null
    },
    {
        "title": "偈颂一百四十二首  其一二五",
        "author": "释广闻",
        "content": "有则水里月，无则形名兆。\n即此是达磨眼睛，亦谓之衲僧顶门窍。",
        "dynasty": "宋",
        "collection_info": null
    },
    {
        "title": "偈颂一百四十二首  其一二六",
        "author": "释广闻",
        "content": "东去西去，脚头脚尾没回互。\n南来北来，铁壁银山尽豁开。\n拟即失，动即乖。\n试看杨岐跨馿，何似玄沙斫牌。",
        "dynasty": "宋",
        "collection_info": null
    },
    {
        "title": "偈颂一百四十二首  其一二七",
        "author": "释广闻",
        "content": "吾佛舒广长舌相，不即此座亦不离。\n尔时宝积诸长者，持七宝盖而献佛。\n如庵道人道机熟，今亦即色以明心。\n攒花簇锦出新好，而以组绣作佛事。\n一一针孔一世界，一一花叶一如来。\n森罗万象影重重，莫不一法之所印。\n此座非高亦非广，此被非阔亦非狭。\n舒即大千悉弥满，收入微尘不迫窄。\n譬如随色摩尼珠，是被光明亦如是。\n昼夜常转如是轮，须弥灯王为作证。",
        "dynasty": "宋",
        "collection_info": null
    },
    {
        "title": "偈颂一百四十二首  其一二八",
        "author": "释广闻",
        "content": "燃无尽灯，示无尽意。\n藕丝窍里逗须弥，蟭螟眼中放夜市。",
        "dynasty": "宋",
        "collection_info": null
    },
    {
        "title": "偈颂一百四十二首  其一二九",
        "author": "释广闻",
        "content": "一句绝离微，浑崙无缝罅。\n善财七日寻觅不得，赵州五年分疎不下。\n灵山今日，快便难逢，为通一线。\n六月卖松风，人间恐无价。",
        "dynasty": "宋",
        "collection_info": null
    },
    {
        "title": "偈颂一百四十二首  其一三○",
        "author": "释广闻",
        "content": "云门以势欺人，雪窦抑强扶弱。\n捡点将来，总是外道见解。",
        "dynasty": "宋",
        "collection_info": null
    },
    {
        "title": "偈颂一百四十二首  其一三一",
        "author": "释广闻",
        "content": "灵山又见一夏，不说陈年旧话。\n青州衫重七斤，庐陵米作么价。",
        "dynasty": "宋",
        "collection_info": null
    },
    {
        "title": "偈颂一百四十二首  其一三二",
        "author": "释广闻",
        "content": "海外同归用亦同，灵山有此两云峰。\n万人丛里高标上，只贵重论盖代功。",
        "dynasty": "宋",
        "collection_info": null
    },
    {
        "title": "偈颂一百四十二首  其一三三",
        "author": "释广闻",
        "content": "圆处圆还缺，缺处缺还圆。\n人争看今日，月只是常年。\n南泉拂袖便行，鼓山拂袖归众。\n说甚衲僧门下，直是重处偏坠，薄处先穿。",
        "dynasty": "宋",
        "collection_info": null
    },
    {
        "title": "偈颂一百四十二首  其一三四",
        "author": "释广闻",
        "content": "一年復一年，一冬復一冬。\n海水知天寒，枯桑知天风。",
        "dynasty": "宋",
        "collection_info": null
    },
    {
        "title": "偈颂一百四十二首  其一三五",
        "author": "释广闻",
        "content": "智门莲花，赵州庭柏。\n不用低头，思量难得。",
        "dynasty": "宋",
        "collection_info": null
    },
    {
        "title": "偈颂一百四十二首  其一三六",
        "author": "释广闻",
        "content": "吾本来兹土，传法救迷情。\n面皮厚多少，一花开五叶，结果自然成。",
        "dynasty": "宋",
        "collection_info": null
    },
    {
        "title": "偈颂一百四十二首  其一三七",
        "author": "释广闻",
        "content": "文殊为众竭力，世尊满口含霜。\n千言万语无人会，又逐流鶑过短墙。",
        "dynasty": "宋",
        "collection_info": null
    },
    {
        "title": "偈颂一百四十二首  其一三八",
        "author": "释广闻",
        "content": "机轮活脱走珠盘，妙处都卢在笔端。\n竖起依然还放下，灵锋宝剑倚天寒。",
        "dynasty": "宋",
        "collection_info": null
    },
    {
        "title": "偈颂一百四十二首  其一三九",
        "author": "释广闻",
        "content": "四月十五，灵山直举。\n捻聚处放开，放开处捻聚。",
        "dynasty": "宋",
        "collection_info": null
    },
    {
        "title": "偈颂一百四十二首  其一四○",
        "author": "释广闻",
        "content": "佛子住此地，踏着依前不相似。\n即是佛受用，切忌唤钟而作瓮。\n经行及坐卧，常在于其中。\n鹤有九皋难翥翼，马无千里谩追风。",
        "dynasty": "宋",
        "collection_info": null
    },
    {
        "title": "偈颂一百四十二首  其一四一",
        "author": "释广闻",
        "content": "天寒人寒，风动旛动。\n与么与么，大难大难。\n一二三四五，放待冷来看。",
        "dynasty": "宋",
        "collection_info": null
    },
    {
        "title": "偈颂十八首  其一",
        "author": "释广闻",
        "content": "乘流而行，过径即止，犹是时人升降处。\n只今脚后脚前，通汝活路。",
        "dynasty": "宋",
        "collection_info": null
    },
    {
        "title": "偈颂十八首  其二",
        "author": "释广闻",
        "content": "捻聚放开，放开捻聚。\n黄面瞿昙，无回避处。",
        "dynasty": "宋",
        "collection_info": null
    },
    {
        "title": "偈颂十八首  其三",
        "author": "释广闻",
        "content": "一缕烟盖天盖地，一滴水为雨为霖，谁见龙王宫殿深。",
        "dynasty": "宋",
        "collection_info": null
    },
    {
        "title": "偈颂十八首  其四",
        "author": "释广闻",
        "content": "者里是吾父翁券内事，纵横杀活，妙在不传。\n赵州亲见老南泉。",
        "dynasty": "宋",
        "collection_info": null
    },
    {
        "title": "偈颂十八首  其五",
        "author": "释广闻",
        "content": "挂域中日月，立方外干坤。\n从至尊至贵中得来，向无欲无依中流出。\n云行雨施，三草二木。",
        "dynasty": "宋",
        "collection_info": null
    },
    {
        "title": "偈颂十八首  其六",
        "author": "释广闻",
        "content": "法王法令，头正尾正。\n只如世尊便下座时如何，路入桃源深更深。",
        "dynasty": "宋",
        "collection_info": null
    },
    {
        "title": "偈颂十八首  其七",
        "author": "释广闻",
        "content": "一有多种，二无两般。\n花根本艷，虎体元斑。",
        "dynasty": "宋",
        "collection_info": null
    },
    {
        "title": "偈颂十八首  其八",
        "author": "释广闻",
        "content": "天生有大福德人，与佛同时同现瑞。\n是知心与佛心同，母仪天下同化育。\n如春及物春无迹，如月印水月无痕。\n天人中来道机熟，应身摩耶显慈力。\n与天同寿福元元，万年密赞无为治。\n山林演此无为法，是亦名为报恩者。",
        "dynasty": "宋",
        "collection_info": null
    },
    {
        "title": "偈颂十八首  其九",
        "author": "释广闻",
        "content": "和气祥光霭九垓，新阳端自日边回。\n龙峰高处君恩重，先放花从铁树开。",
        "dynasty": "宋",
        "collection_info": null
    },
    {
        "title": "偈颂十八首  其一○",
        "author": "释广闻",
        "content": "大小黄面瞿昙老，了了了时何曾了。\n因忆明星出现时，夜来霜重知多少。",
        "dynasty": "宋",
        "collection_info": null
    },
    {
        "title": "偈颂十八首  其一一",
        "author": "释广闻",
        "content": "雪峰据令而行，者僧分疏不下。\n雪窦不曾与人葛藤，径山道得也得也。",
        "dynasty": "宋",
        "collection_info": null
    },
    {
        "title": "偈颂十八首  其一二",
        "author": "释广闻",
        "content": "德山但知草偃风行，不觉通身泥水。\n者僧只见溪回路转，不知身在桃源。\n径山与么批判，一任诸方捡责。",
        "dynasty": "宋",
        "collection_info": null
    },
    {
        "title": "偈颂十八首  其一三",
        "author": "释广闻",
        "content": "落頼家风，今日重举。\n草本多同，西天此土。",
        "dynasty": "宋",
        "collection_info": null
    },
    {
        "title": "偈颂十八首  其一四",
        "author": "释广闻",
        "content": "分圆照灯，下炎天雪，活弄南山鼈鼻蛇。\n验尽英灵，提得藕丝牵玉象，不存途辙。\n只么横身异类行，踏断石桥成两截。",
        "dynasty": "宋",
        "collection_info": null
    },
    {
        "title": "偈颂十八首  其一五",
        "author": "释广闻",
        "content": "看锢{酉喿}，着生铁。\n因甚云门心肝五臟，被者僧一搂搂尽。",
        "dynasty": "宋",
        "collection_info": null
    },
    {
        "title": "偈颂十八首  其一六",
        "author": "释广闻",
        "content": "人间八月二十五，洞山此日离查渡。\n棒头敲出玉麒麟，江西湖南便与么。\n径山闹里扬碌砖，谁道今人不如古。",
        "dynasty": "宋",
        "collection_info": null
    },
    {
        "title": "偈颂十八首  其一七",
        "author": "释广闻",
        "content": "溪上烟波远，壶中日月长。\n谁知冷灰裏，九转透瓶香。",
        "dynasty": "宋",
        "collection_info": null
    },
    {
        "title": "偈颂十八首  其一八",
        "author": "释广闻",
        "content": "以蜡人为验，病翼栖芦。\n以铁弹子为验，困鳞止泺。\n径山不然，一箭双鵰落。",
        "dynasty": "宋",
        "collection_info": null
    },
    {
        "title": "种竹",
        "author": "释广闻",
        "content": "香严活葬在南阳，知是所知忘未忘。\n猛虎不应餐伏肉，听教风雨细商量。",
        "dynasty": "宋",
        "collection_info": null
    },
    {
        "title": "送僧归蜀",
        "author": "释广闻",
        "content": "曾经巴峡听啼猿，万想千思举不全。\n一万里风吹梦转，月明人上锦江船。",
        "dynasty": "宋",
        "collection_info": null
    },
    {
        "title": "送昭书记归径山",
        "author": "释广闻",
        "content": "错下凌霄恨不忘，百城烟水漫茫茫。\n思量六十蒿枝拂，铁打心肝也断肠。",
        "dynasty": "宋",
        "collection_info": null
    },
    {
        "title": "看潮",
        "author": "释广闻",
        "content": "怒雷声撼海门秋，知是几家人上楼。\n眼眼尽随波浪转，全潮端的属谁收。",
        "dynasty": "宋",
        "collection_info": null
    },
    {
        "title": "褙语录",
        "author": "释广闻",
        "content": "路不賷粮笑復歌，三更月下入无何。\n太平谁整闲戈甲，王库初无如是刀。",
        "dynasty": "宋",
        "collection_info": null
    },
    {
        "title": "送愚庵和尚赴资福",
        "author": "释广闻",
        "content": "十分消息在竿头，片甲纤鳞未足收。\n怪得一番浮子动，西湖明月上金鈎。",
        "dynasty": "宋",
        "collection_info": null
    },
    {
        "title": "古剑",
        "author": "释广闻",
        "content": "干戈罢却復何言，六国风清令不传。\n犹有当时太平意，尘埋三尺髑髅前。",
        "dynasty": "宋",
        "collection_info": null
    },
    {
        "title": "花翁",
        "author": "释广闻",
        "content": "传来五叶到渠侬，略露些儿便不同。\n自是普通年远事，莫将一样看春风。",
        "dynasty": "宋",
        "collection_info": null
    },
    {
        "title": "送祖上人归蜀",
        "author": "释广闻",
        "content": "只因月下瓮吞蛇，赢得南来两眼花。\n换手槌胸应有日，知他死款属谁家。",
        "dynasty": "宋",
        "collection_info": null
    },
    {
        "title": "送布袋像与妙峰和尚",
        "author": "释广闻",
        "content": "百千诸佛竖降旗，大法犹悬一缕丝。\n问讯率陀老慈氏，只是恰是下生时。",
        "dynasty": "宋",
        "collection_info": null
    },
    {
        "title": "放牛",
        "author": "释广闻",
        "content": "呜咿声断笛横时，满目春风不自知。\n脚后脚前者些子，入渠群队听渠疑。",
        "dynasty": "宋",
        "collection_info": null
    },
    {
        "title": "拜大梅常禅师塔",
        "author": "释广闻",
        "content": "声前借路谩经过，望却梅林自倒戈。\n八十四人屙漉漉，阿师犹更带誵讹。",
        "dynasty": "宋",
        "collection_info": null
    },
    {
        "title": "上安晚郑丞相为免坟地",
        "author": "释广闻",
        "content": "黄檗山中话裴相，独龙冈上忆舒王。\n相公留得溪边寺，千古佳名在郑乡。",
        "dynasty": "宋",
        "collection_info": null
    },
    {
        "title": "送僧归蜀",
        "author": "释广闻",
        "content": "脱得南方馿马群，相逢无法可呈君。\n看侬百衲袈裟上，半是吴云半楚云。",
        "dynasty": "宋",
        "collection_info": null
    },
    {
        "title": "赠蜀相士蓑衣道人",
        "author": "释广闻",
        "content": "梦入东南万里余，阅人多处定何如。\n绿蓑又裹春风去，未必黄金换得渠。",
        "dynasty": "宋",
        "collection_info": null
    },
    {
        "title": "送兰与樗寮张寺丞",
        "author": "释广闻",
        "content": "绿叶丛丛间紫茎，芳心细细为谁倾。\n不如去入芝兰室，凑得仙家一段清。",
        "dynasty": "宋",
        "collection_info": null
    },
    {
        "title": "无梦",
        "author": "释广闻",
        "content": "为人彻困有谁知，眨得眼来话已迟。\n满地如今正闹在，听渠寐语住何时。",
        "dynasty": "宋",
        "collection_info": null
    },
    {
        "title": "宿天衣偶成",
        "author": "释广闻",
        "content": "过雁曾无影可留，不妨寒水向东流。\n千峰一夜撑空立，旧事惊翻尽底休。",
        "dynasty": "宋",
        "collection_info": null
    },
    {
        "title": "觉海诸善友整经",
        "author": "释广闻",
        "content": "好风晴日满溪山，又到桃源尽处还。\n流水落花拦不住，几多春色在人间。",
        "dynasty": "宋",
        "collection_info": null
    },
    {
        "title": "剑关",
        "author": "释广闻",
        "content": "吹毛不动定誵讹，徧地茫茫尽倒戈。\n但见清风生阃外，知恩终少负恩多。",
        "dynasty": "宋",
        "collection_info": null
    },
    {
        "title": "无闻",
        "author": "释广闻",
        "content": "老胡密语已乖张，迦叶何曾解覆藏。\n口耳到君俱丧尽，又还家丑外边扬。",
        "dynasty": "宋",
        "collection_info": null
    },
    {
        "title": "虚舟",
        "author": "释广闻",
        "content": "一从桡下失关津，寂寞空横断岸滨。\n夜夜芦花照明月，可怜不见谢家人。",
        "dynasty": "宋",
        "collection_info": null
    },
    {
        "title": "送林上人归湖南",
        "author": "释广闻",
        "content": "无端活业尽平沉，只为当时错用心。\n归路又从湖畔过，水深不似恨深深。",
        "dynasty": "宋",
        "collection_info": null
    },
    {
        "title": "送无言和尚赴枫林",
        "author": "释广闻",
        "content": "祸兮不入慎家门，除是知恩解报恩。\n只用五峰曾中底，要人吐了要人吞。",
        "dynasty": "宋",
        "collection_info": null
    },
    {
        "title": "月岩",
        "author": "释广闻",
        "content": "光非照境境非存，恁么曾来二十年。\n话到乖崖峭壁处，令人特地忆南泉。",
        "dynasty": "宋",
        "collection_info": null
    },
    {
        "title": "示头陀过灵隠",
        "author": "释广闻",
        "content": "头颅如雪困风波，未到灵山未倒戈。\n百万人中笑花眼，元来犹有此头陀。",
        "dynasty": "宋",
        "collection_info": null
    },
    {
        "title": "赠书华严",
        "author": "释广闻",
        "content": "南询曾不涉途程，写尽山云海月情。\n放笔看来亲到处，一场特地又愁生。",
        "dynasty": "宋",
        "collection_info": null
    },
    {
        "title": "上履斋吴丞相  其一",
        "author": "释广闻",
        "content": "合从龙首便黄扉，尽谓登庸十载迟。\n自是袖中霖雨手，肯令勋业颂皋夔。",
        "dynasty": "宋",
        "collection_info": null
    },
    {
        "title": "上履斋吴丞相  其二",
        "author": "释广闻",
        "content": "一新更化改絃初，人语驩声蔼道途。\n僧自深禅湖上寺，不知身世在唐虞。",
        "dynasty": "宋",
        "collection_info": null
    },
    {
        "title": "答日本国丞相令公",
        "author": "释广闻",
        "content": "人言千里本同风，何似如今一信通。\n万浪千波浑不涉，新罗元在海门东。",
        "dynasty": "宋",
        "collection_info": null
    },
    {
        "title": "坏庵",
        "author": "释广闻",
        "content": "壁倒篱坍第二筹，扶持不起转风流。\n只因一句随他语，未到吾宗扫土休。",
        "dynasty": "宋",
        "collection_info": null
    },
    {
        "title": "上秋壑贾丞相  其一",
        "author": "释广闻",
        "content": "宇宙全归掌握中，玄机制胜不言功。\n人将富范张韩比，何异丹青绘太空。",
        "dynasty": "宋",
        "collection_info": null
    },
    {
        "title": "上秋壑贾丞相  其二",
        "author": "释广闻",
        "content": "力挽天河洗甲兵，争如谈笑凈胡尘。\n山东名并山西重，历数从来有几人。",
        "dynasty": "宋",
        "collection_info": null
    },
    {
        "title": "赵居士施丹结万人缘",
        "author": "释广闻",
        "content": "透瓶九转有余香，阅世情忘有未忘。\n一万人缘何日了，明朝烟水又茫茫。",
        "dynasty": "宋",
        "collection_info": null
    },
    {
        "title": "送一彻二公再参无际和尚",
        "author": "释广闻",
        "content": "两公未见无际前，谓从本有成话堕。\n两公既见无际后，谓是不同成两箇。\n明知见与未见时，苍龙终不澄潭卧。\n云岩晚归玲珑岩，老儿家有弥天祸。\n口皮边禅惯卖弄，动辄引人入荒草。\n不知两公竟何意，春风又问东南道。\n贫思旧债济北馿，再欲一顿憨作么。\n当时失却一隻眼，赋过关门夹山老。\n后三十年有话在，珍重此行休放过。",
        "dynasty": "宋",
        "collection_info": null
    },
    {
        "title": "送东山源和尚归闽",
        "author": "释广闻",
        "content": "寻思六十蒿枝拂，如何再得一顿吃。\n此是临济住后时，黄檗棒头痛的的。\n寻思昔日曾行脚，未离南方已先错。\n此是天平住后时，西院清风顿销铄。\n此时人是彼时人，去时路是来时路。\n老源胸中只自知，却道古人恰相似。\n二月江湖春水生，拈得乌藤先我行。\n得大愚力黄檗力，且听住后真消息。",
        "dynasty": "宋",
        "collection_info": null
    },
    {
        "title": "释迦佛赞",
        "author": "释广闻",
        "content": "不即此座，成等正觉。\n不离此座，成等正觉。\n入雪山，悟明星，知之者必谓以慈示人。\n开空花，结空果，不知者将谓实有此作。\n皇天无亲，惟德是辅，此亦名言不及处。\n借水献花，不可当面讳却。",
        "dynasty": "宋",
        "collection_info": null
    },
    {
        "title": "出山相赞",
        "author": "释广闻",
        "content": "逾重城为何事，悟明星自欺谩。\n试问出山，何似入山。\n含元殿裏，犹觅长安。",
        "dynasty": "宋",
        "collection_info": null
    },
    {
        "title": "维摩赞",
        "author": "释广闻",
        "content": "机不可触，病不可医。\n说黄道黑，引蔓牵枝。\n要见众生不病时。",
        "dynasty": "宋",
        "collection_info": null
    },
    {
        "title": "观音赞",
        "author": "释广闻",
        "content": "大士真慈念群生，有如慈母忆其子。\n尽尘毛剎世界海，一一具此一念中。\n惟此一念不退转，如子得母亦復然。\n眼声耳色互三昧，情与无情同证入。\n有能不作实证想，当知此相亦非实。\n忽若子母不相知，大士实相常现前。",
        "dynasty": "宋",
        "collection_info": null
    },
    {
        "title": "血书心经为圆相赞",
        "author": "释广闻",
        "content": "色何从眼，声不到耳。\n耳色眼声，血滴滴地。\n出乎尔，反乎尔，全身不在圈裏。",
        "dynasty": "宋",
        "collection_info": null
    },
    {
        "title": "师子国相赞",
        "author": "释广闻",
        "content": "十方国土中，应身何彼此。\n春在花，月在水。\n要令当处不留情，好看翻身狮子子。",
        "dynasty": "宋",
        "collection_info": null
    },
    {
        "title": "水石上相赞  其一",
        "author": "释广闻",
        "content": "明月下，盘石上。\n以心中眼，观身外相。\n六根互用示慈门，无风平地生波浪。",
        "dynasty": "宋",
        "collection_info": null
    },
    {
        "title": "水石上相赞  其二",
        "author": "释广闻",
        "content": "月印长江，风号万籁。\n随流入流，无在不在。\n百千三昧一毫头，贵价精神贱价卖。",
        "dynasty": "宋",
        "collection_info": null
    },
    {
        "title": "鱼篮相赞",
        "author": "释广闻",
        "content": "风吹两鬓萧萧起，全身已是拖泥水。\n何人领取钩头意，明明不在鱼篮裏。",
        "dynasty": "宋",
        "collection_info": null
    },
    {
        "title": "布袋像赞",
        "author": "释广闻",
        "content": "牙关咬定，行又行不上。\n布袋紧靠，放又放不下。\n知他裏许，有甚兜率内院底。\n十字街头，辽天索价。",
        "dynasty": "宋",
        "collection_info": null
    },
    {
        "title": "四睡图赞",
        "author": "释广闻",
        "content": "睡时递相枕藉，醒后互相热谩。\n笑中有刃，用处多姦。\n看来人斑，宁可虎斑。",
        "dynasty": "宋",
        "collection_info": null
    },
    {
        "title": "韦驮天变相赞",
        "author": "释广闻",
        "content": "横两腕中杵，现堆云裏身。\n权中示权处，依旧是天人。",
        "dynasty": "宋",
        "collection_info": null
    },
    {
        "title": "达磨赞  其一",
        "author": "释广闻",
        "content": "趁得江头航折苇，听教后面风波起。\n不负梁王所问来，只有此心如此水。",
        "dynasty": "宋",
        "collection_info": null
    },
    {
        "title": "达磨赞  其二",
        "author": "释广闻",
        "content": "对梁王突出全机，赚神光错礼三拜。\n熊耳月照嵩山云，填沟塞壑无人会。",
        "dynasty": "宋",
        "collection_info": null
    },
    {
        "title": "达磨赞  其三",
        "author": "释广闻",
        "content": "天寒京洛雪依然，三拜当时有底传。\n皇道无私太平日，行人犹说普通年。",
        "dynasty": "宋",
        "collection_info": null
    },
    {
        "title": "五祖荷锄赞",
        "author": "释广闻",
        "content": "江上青山未老，镢头边事犹在。\n若能慎初护末，未到两重纳败。",
        "dynasty": "宋",
        "collection_info": null
    },
    {
        "title": "六祖挟担赞",
        "author": "释广闻",
        "content": "柴已落在谁家，此行不空来去。\n手中担子相随，心知应无所在。",
        "dynasty": "宋",
        "collection_info": null
    },
    {
        "title": "郁山主赞",
        "author": "释广闻",
        "content": "野水小桥外，诸峰凛寒色。\n被馿子一交，至今翻不得。",
        "dynasty": "宋",
        "collection_info": null
    },
    {
        "title": "政黄牛赞",
        "author": "释广闻",
        "content": "人牛两相忘，又向桥边去。\n眼明双鹭鷀，无非是熟处。",
        "dynasty": "宋",
        "collection_info": null
    },
    {
        "title": "猪头和尚赞",
        "author": "释广闻",
        "content": "目前机，背后底。\n为復神通，为復游戏。\n直令换尽人眼睛，亦与悬羊卖狗而併案耳。",
        "dynasty": "宋",
        "collection_info": null
    },
    {
        "title": "蚬子和尚赞",
        "author": "释广闻",
        "content": "酒台盘上，和声突出。\n钓螺江畔，捞摝得底。\n是则是以鰕为目，不妨用活底祖师意。",
        "dynasty": "宋",
        "collection_info": null
    },
    {
        "title": "懒残和尚赞",
        "author": "释广闻",
        "content": "寒涕无暇收，高风自然足。\n客来知不知，吾芋恰新熟。",
        "dynasty": "宋",
        "collection_info": null
    },
    {
        "title": "船子和尚赞",
        "author": "释广闻",
        "content": "一桡復一桡，打着打不着。\n至今华亭上，犹更风波恶。",
        "dynasty": "宋",
        "collection_info": null
    },
    {
        "title": "朝阳赞",
        "author": "释广闻",
        "content": "摘不断，穿不透。\n宽作程，急着手。\n要从破后觅浑崙，当阳拈出谁知有。",
        "dynasty": "宋",
        "collection_info": null
    },
    {
        "title": "对月赞",
        "author": "释广闻",
        "content": "本无文，未曾说。\n一字字，生铁橛。\n欲了了时是了时，何须特地寻明月。",
        "dynasty": "宋",
        "collection_info": null
    },
    {
        "title": "李源访圆泽赞",
        "author": "释广闻",
        "content": "相看已瞭然，安用频频举。\n长笛不禁闻，又随烟棹去。",
        "dynasty": "宋",
        "collection_info": null
    },
    {
        "title": "熊公见西山赞",
        "author": "释广闻",
        "content": "一见能全机，隠身定无路。\n遇犹不遇时，病在回头处。",
        "dynasty": "宋",
        "collection_info": null
    },
    {
        "title": "大道浴湫图赞",
        "author": "释广闻",
        "content": "腥风怒涛中，信手拏得起。\n触拨老慈明，撺出拄杖子。",
        "dynasty": "宋",
        "collection_info": null
    },
    {
        "title": "灵照卖笊篱赞",
        "author": "释广闻",
        "content": "手把长长竹摝篱，与爷同乐又同悲。\n轻如毫末重山岳，十字街头卖与谁。",
        "dynasty": "宋",
        "collection_info": null
    },
    {
        "title": "大慧佛日禅师赞",
        "author": "释广闻",
        "content": "闻熏风南来时，和赃捉获。\n向树倒藤枯处，覆水难收。\n勘破元禅，楪子饤底青虾蟆。\n脱得圆悟，胸次用底活马骝。\n横三尺竹篦，气索列祖。\n翻四河雄辩，贯通九流。\n薄四海内外，罔不中伤。\n旷百世上下，其谁与俦。\n区区作是说者，如一尘之微，又何能重轻乎山丘。",
        "dynasty": "宋",
        "collection_info": null
    },
    {
        "title": "妙峰和尚赞",
        "author": "释广闻",
        "content": "见之目明，气和如春，犹据妙峰顶时平等示人。\n望之心折，面冷如铁，犹坐莲峰堂时大默而说。\n奔走龙象，鞭斥风霆。\n不约而绳，不令而行。\n宜其谈笑兴起东庵正脉，廓清末流之辙。\n至于灵机绝唱，不堕常调，莫妙乎庚峰定穴者也。",
        "dynasty": "宋",
        "collection_info": null
    },
    {
        "title": "大川和尚赞",
        "author": "释广闻",
        "content": "握拳透爪，有临济体裁。\n轮珠示人，类大颠风格。\n不欲露全身，惯无赃考贼。\n十地吞声，二乘动色。\n聚一世精神，而用东山暗号。\n鼓大地波澜，而疏东涧正脉。\n宜乎百川倒流，天下暴白。\n如是模写，沧溟一滴。\n传金襕，倒剎竿，须是迦叶师兄始得。",
        "dynasty": "宋",
        "collection_info": null
    },
    {
        "title": "古云法师赞",
        "author": "释广闻",
        "content": "获旋陀罗尼，机轮转处风雷疾。\n入萨婆若海，舌头不动云涛翻。\n肆虚空讲，尽实头禅。\n以栗棘蓬，裹金刚圈。\n陶冶有学之学，而披剥万象。\n发挥不传之传，而朝宗百川。\n是为北峰真子，无愧竹庵嫡孙。\n后二千年，是真精进。\n所谓灵山未散之旨，至今一会俨然。",
        "dynasty": "宋",
        "collection_info": null
    },
    {
        "title": "牧长老以其师立庵像请赞",
        "author": "释广闻",
        "content": "不禀释迦文，踏翻华藏界。\n由天台南觉城东，提苏州有常州有。\n立委羽重关，札洪塘硬寨。\n如是三十年，起妙喜正派。\n若言老子见青山，行人更在青山外。",
        "dynasty": "宋",
        "collection_info": null
    },
    {
        "title": "谢灵运赞",
        "author": "释广闻",
        "content": "平生几緉屐，自觉山招我。\n不知身入画，只贪山色好。",
        "dynasty": "宋",
        "collection_info": null
    },
    {
        "title": "陶渊明赞",
        "author": "释广闻",
        "content": "和露锄豆苗，不觉日又夜。\n飘然从何来，定在南山下。",
        "dynasty": "宋",
        "collection_info": null
    },
    {
        "title": "许宣平赞",
        "author": "释广闻",
        "content": "全肩担荷时，落日重回首。\n世无相逢人，先生不在酒。",
        "dynasty": "宋",
        "collection_info": null
    },
    {
        "title": "孟东野赞",
        "author": "释广闻",
        "content": "人知琴无絃，无琴无人知。\n独立天地间，知音復是谁。",
        "dynasty": "宋",
        "collection_info": null
    },
    {
        "title": "人我担赞",
        "author": "释广闻",
        "content": "先我后人，为谁辛苦。\n三百六十骨节，透顶透底全露。\n穷鬼子，妨不下担将去。",
        "dynasty": "宋",
        "collection_info": null
    },
    {
        "title": "阆州许居士画像请赞",
        "author": "释广闻",
        "content": "家在阆城南，阅浮生知其如寄。\n脚踏长安市，了万缘齐之一默。\n雅重甘贽风流，孤峻庞老标格。\n甘终身于澹泊，见古道之颜色。\n故其寓意于物，而不留意于物。\n胸中瞭然，一点谩渠不得。",
        "dynasty": "宋",
        "collection_info": null
    },
    {
        "title": "行素长老请自赞",
        "author": "释广闻",
        "content": "无狮子教儿之诀，无老猫上树之机。\n世无所容其拙，人或见谓之慈。\n知之已熟，画出何为。\n后三十年扬在𡏖𡒁堆头，便令无光怪发现，未免起傍观按剑之疑。",
        "dynasty": "宋",
        "collection_info": null
    },
    {
        "title": "端常副寺请自赞",
        "author": "释广闻",
        "content": "本分曾无买卖，动辄于人招怪。\n岂知父子之间，描画虚空着彩。\n端常与么无端，直是克由叵耐。",
        "dynasty": "宋",
        "collection_info": null
    },
    {
        "title": "资寿牧长老请自赞",
        "author": "释广闻",
        "content": "铁牛去住之机，狮子反掷之诀。\n毫芒略露，崖崩石裂。\n无些子柔和，唯一味生灭。\n电光石火瞥转玄关，千圣顶头恣兴妖孽。",
        "dynasty": "宋",
        "collection_info": null
    },
    {
        "title": "禅人请自赞  其一",
        "author": "释广闻",
        "content": "冷泉亭放闸，换尽时人眼睛。\n见山堂看云，甚处讨他巴鼻。\n认得完全，是则未是。\n手中黑竹篦，不能打得儞。\n胡乱三十年，全无巴鼻。\n叨居六七剎，无补宗教。\n翻着梵志袜，疑之者多。\n倒用司农印，识之者少。\n出岭既不能跂步玄沙，入岭又何敢追踪雪老。\n上人担头不堪泊蝇，也能带得。\n老僧去那逢人展，似即不无。\n若谓起杨岐正宗，疏东涧正派，且莫谤渠好。",
        "dynasty": "宋",
        "collection_info": null
    },
    {
        "title": "禅人请自赞  其二",
        "author": "释广闻",
        "content": "北山云拥千岩秀，西子湖平万壑流。\n水石光中闲送目，无边剎海一毫收。",
        "dynasty": "宋",
        "collection_info": null
    },
    {
        "title": "印维那请自赞",
        "author": "释广闻",
        "content": "眼看东南，意在西北。\n毗卢印倒用，辊动古井蓬尘。\n兴化棒不施，撒下青天雨雹。\n腾身一掷，而抹过万仞龙门。\n掉臂径去，而何有连云栈阁。\n祖师心印谁是亲传，麟兮龙兮峥嵘头角。",
        "dynasty": "宋",
        "collection_info": null
    },
    {
        "title": "雪牧",
        "author": "释广闻",
        "content": "整顿蓑衣御苦寒，自家水牯自家看。\n白漫漫处无香草，笛弄梅花过别山。",
        "dynasty": "宋",
        "collection_info": null
    },
    {
        "title": "针",
        "author": "释广闻",
        "content": "恶钳锤下现针锋，正眼开时一线通。\n百匝千重俱札透，始知箇是夜深工。",
        "dynasty": "宋",
        "collection_info": null
    },
    {
        "title": "羲之故居",
        "author": "释广闻",
        "content": "亭前不改晋山河，亭下春风屈曲过。\n我自不知贤者事，细挼花片付流波。",
        "dynasty": "宋",
        "collection_info": null
    },
    {
        "title": "蒸笼",
        "author": "释广闻",
        "content": "重重迭迭有来由，热汗通身未肯休。\n直得变生为熟去，方知胡餠是馒头。",
        "dynasty": "宋",
        "collection_info": null
    },
    {
        "title": "函柜",
        "author": "释广闻",
        "content": "脱体分明类异常，自然函盖却相当。\n衲僧骨董多狼藉，收拾都归一处藏。",
        "dynasty": "宋",
        "collection_info": null
    },
    {
        "title": "门鈎",
        "author": "释广闻",
        "content": "弯弯曲曲箇形骸，曾向红炉煅炼来。\n触着上头关棙子，千门万户一时开。",
        "dynasty": "宋",
        "collection_info": null
    },
    {
        "title": "化楞严会香烛  其一",
        "author": "释广闻",
        "content": "椽烛炉香夏九旬，二千年事向谁论。\n人家十万春风里，尽是灵山会上人。",
        "dynasty": "宋",
        "collection_info": null
    },
    {
        "title": "化楞严会香烛  其二",
        "author": "释广闻",
        "content": "玉磬轻敲紫篆清，金莲花绽烛荧荧。\n从教一百二十日，散作满天星斗明。",
        "dynasty": "宋",
        "collection_info": null
    }
]