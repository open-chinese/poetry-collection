[
    {
        "title": "满江红 红玉阶前",
        "author": "吴潜",
        "content": "红玉阶前，问何事、翩然引去。\n湖海上、一汀鸥鹭，半帆烟雨。\n报国无门空自怨，济时有策从谁吐。\n过垂虹亭下系扁舟，鲈堪煮。\n拚一醉，留君住。\n歌一曲，送君路。\n遍江南江北，欲归何处。\n世事悠悠浑未了，年光冉冉今如许。\n试举头、一笑问青天，天无语。",
        "dynasty": "宋",
        "collection_info": null
    },
    {
        "title": "满江红 露驿星程",
        "author": "吴潜",
        "content": "露驿星程，又还控、西风征辔。\n原自有、孔璋书檄，元龙豪气。\n蜀道尚惊鼙鼓后，神州正在干戈里。\n佐元戎，一柱稳擎天，襄之水。\n功名事，山林计。\n人易老，时难值。\n看新丝一发，甚吾衰矣。\n转首从游十五载，关心契阔三千里。\n便秋空、边雁落江南，书来未。",
        "dynasty": "宋",
        "collection_info": null
    },
    {
        "title": "满江红 十二年前",
        "author": "吴潜",
        "content": "十二年前，曾上到、绣春台顶。\n双脚健、不烦筇杖，透岩穿岭。\n老去渐消狂气习，重来依旧佳风景。\n想牧之、千载尚神游，空山冷。\n山之下，江流水。\n江之外，淮山暝。\n望中原何处，虎狼犹梗。\n句蠡规模非浅近，石苻事业真俄顷。\n问古今、宇宙竟如何，无人省。",
        "dynasty": "宋",
        "collection_info": null
    },
    {
        "title": "满江红 万里西风",
        "author": "吴潜",
        "content": "万里西风，吹我上、滕王高阁。\n正槛外、楚山云涨，楚江涛作。\n何处征帆木末去，有时野鸟沙边落。\n近帘钩、暮雨掩空来，今犹昨。\n秋渐紧，添离索。\n天正远，伤飘泊。\n叹十年心事，休休莫莫。\n岁月无多人易老，干坤虽大愁难着。\n向黄昏、断送客魂消，城头角。",
        "dynasty": "宋",
        "collection_info": null
    },
    {
        "title": "满江红 柳带榆钱",
        "author": "吴潜",
        "content": "柳带榆钱，又还过、清明寒食。\n天一笑、满园罗绮，满城箫笛。\n花树得晴红欲染，远山过雨青如滴。\n问江南、池馆有谁来，江南客。\n乌衣巷，今犹昔。\n乌衣事，今难觅。\n但年年燕子，晚烟斜日。\n抖擞一春尘土债，悲凉万古英雄迹。\n且芳尊、随分趁芳时，休虚掷。",
        "dynasty": "宋",
        "collection_info": null
    },
    {
        "title": "满江红 拟卜三椽",
        "author": "吴潜",
        "content": "拟卜三椽，问何处、水回山曲。\n朝暮景、清风当户，白云藏屋。\n更得四时瓶贮酒，未输一品腰围玉。\n待千章、手种未成阴，周遮绿。\n且休殢，陶令菊。\n也休羡，子猷竹。\n算百年一梦，谁荣谁辱。\n唤客烹茶闲话了，呼童取枕佳眠足。\n但晨香、一炷愿天公，时丰熟。",
        "dynasty": "宋",
        "collection_info": null
    },
    {
        "title": "满江红 岳后湘灵",
        "author": "吴潜",
        "content": "岳后湘灵，曾孕个、擎天人物。\n临古岘、纶巾羽扇，笑驱胡羯。\n护塞十年高叔子，出师一表侪诸葛。\n有孤忠、分付与佳儿，真衣钵。\n刘家骥，驰空阔。\n薛家凤，飞横绝。\n比君家兄弟，可能豪杰。\n草木声名如电扫，毡裘心胆闻风折。\n待安排、江汉一篇诗，归来说。",
        "dynasty": "宋",
        "collection_info": null
    },
    {
        "title": "满江红 细阅浮生",
        "author": "吴潜",
        "content": "细阅浮生，为甚底、区区碌碌。\n算只是、信缘随分，早寻归宿。\n造物小儿忺簸弄，翻云覆雨难擐触。\n谩一堆、岁月鬓边来，跳丸速。\n田二顷，非无粟。\n官四品，非无禄。\n更不知足后，待何时足。\n恰好园池原自有，近来新创三椽屋。\n且饥时、吃饭困时眠，平为福。",
        "dynasty": "宋",
        "collection_info": null
    },
    {
        "title": "满江红 举世悠悠",
        "author": "吴潜",
        "content": "举世悠悠，何妨任、流行坎止。\n算是处、鲜鱼羹饭，吃来都美。\n暇日扁舟清霅上，倦时一枕熏风里。\n试回头、堆案省文书，徒劳尔。\n南浦路，东溪水。\n离索恨，飘零意。\n况星星鬓影，近来如此。\n万事尽由天倒断，三才自有人撑抵。\n但多吟、康节醉中诗，频相寄。",
        "dynasty": "宋",
        "collection_info": null
    },
    {
        "title": "满江红 岁岁登高",
        "author": "吴潜",
        "content": "岁岁登高，算难得、今年美景。\n尽敛却、雨霾风障，雾沈云暝。\n远岫四呈青欲滴，长空一抹明于镜。\n更天教、老子放眉头，边烽静。\n数本菊，香能劲。\n数朵桂，香尤胜。\n向尊前一笑，几多清兴。\n安得便如彭泽去，不妨且作山翁酩。\n尽古今、成败共兴亡，都休省。",
        "dynasty": "宋",
        "collection_info": null
    },
    {
        "title": "满江红 日薄寒空",
        "author": "吴潜",
        "content": "日薄寒空，正泽国、一汀霜叶。\n过万里、西风塞雁，数声哀咽。\n耿耿有怀天可讯，悠悠此恨谁能说。\n倚阑干、老泪落关山，平芜隔。\n提短剑，腰长铗。\n昔壮志，今华发。\n有江湖征棹，水云深阔。\n要斩鼪鼯埋九地，可怜乌兔驰双辙。\n羡渠侬、健笔扫磨崖，文章别。",
        "dynasty": "宋",
        "collection_info": null
    },
    {
        "title": "满江红 乍雨还晴",
        "author": "吴潜",
        "content": "乍雨还晴，正轻暖轻寒帘幕。\n时怅望、故人烟水，鹭翻鸥落。\n老去可堪离恨结，新来转觉吟情薄。\n况等闲、客里送年华，成挥霍。\n天一顾，西南角。\n人万里，风埃阔。\n笑长卿归蜀，锦衣徒着。\n不是等闲螳臂怒，也休刚道鸡声恶。\n但千年、往事误平凉，今番莫。",
        "dynasty": "宋",
        "collection_info": null
    },
    {
        "title": "满江红 痴霭顽阴",
        "author": "吴潜",
        "content": "痴霭顽阴，风扫尽、安排今夕。\n便放出、一轮金镜，皎然虚碧。\n照彻肺肝明似水，是中空洞无他物。\n倚亭皋、搔首问天公，天应识。\n人共景，都非昔。\n君共我，俱成客。\n且相逢一笑，笙歌箫笛。\n老去可怜杯酒减，醉来谩把阑干拍。\n便明朝、烟水挂征帆，还相忆。",
        "dynasty": "宋",
        "collection_info": null
    },
    {
        "title": "满江红 客子愁来",
        "author": "吴潜",
        "content": "客子愁来，闲信马、到涵空阁。\n谁为我、敛云收雾，青天为幕。\n八万顷湖如镜静，波神护断东南角。\n望孤帆、杳杳度微茫，山邀却。\n三塞外，纷狐貉。\n三径里，悲猿鹤。\n笑鸱夷老子，占他头着。\n正使百年能几许，看来万事难描摸。\n问吴王、池馆复何如，霜枫落。",
        "dynasty": "宋",
        "collection_info": null
    },
    {
        "title": "满江红 试马东风",
        "author": "吴潜",
        "content": "试马东风，且来问、南枝消息。\n正小墅、几株斜倚，数花轻拆。\n自有山中幽态度，谁知世上真颜色。\n叹君家、五岭我双溪，俱成客。\n长塞管，孤城笛。\n天未晓，人犹寂。\n有几多心事，露清月白。\n好把寒英都放了，莫教春讯能占得。\n问竹篱、茅舍景如何，惟渠识。",
        "dynasty": "宋",
        "collection_info": null
    },
    {
        "title": "满江红 借问如何",
        "author": "吴潜",
        "content": "借问如何，春能好、客怀偏恶。\n消遣底、闲言闲语，近都慵作。\n岁月从今休点检，江湖自古多流落。\n倚危亭、目断野云边，孤舟泊。\n人事改，人情薄。\n退后步，争先着。\n且开尊洗盏，为君斟酌。\n拂拭凤凰池上景，凄凉猿鹤山中约。\n更东阳、憔悴到腰围，浑如削。",
        "dynasty": "宋",
        "collection_info": null
    },
    {
        "title": "哨遍 在晋永和",
        "author": "吴潜",
        "content": "在晋永和，癸丑暮春，初作兰亭会。\n集众贤，临峻岭崇山，有茂林修竹流水。\n畅幽情，纵无管弦丝竹，一觞一咏佳天气。\n于宇宙之中，游心骋目，此娱信可乐只。\n念人生相与放形骸。\n或一室晤言襟抱开。\n静躁虽殊，当其可欣，不知老至。\n然倦复何之。\n情随事改悲相系。\n俯仰间遗迹，往往俱成陈矣。\n况约境变迁，终期于尽，修龄短景都能几。\n谩古换今移，时消物化，痛哉莫大生死。\n每临文吊往一兴嗟。\n亦自悼不能喻于怀。\n算彭殇、妄虚均尔。\n今之视昔如契，后视今犹昔。\n故聊叙录时人所述，概想世殊事异。\n后之来者览斯文，将悠然、有感于此。",
        "dynasty": "宋",
        "collection_info": null
    },
    {
        "title": "水调歌头 铁瓮古形势",
        "author": "吴潜",
        "content": "铁瓮古形势，相对立金焦。\n长江万里东注，晓吹卷惊涛。\n天际孤云来去，水际孤帆上下，天共水相邀。\n远岫忽明晦，好景画难描。\n混隋陈，分宋魏，战孙曹。\n回头千载陈迹，痴绝倚亭皋。\n惟有汀边鸥鹭，不管人间兴废，一抹度青霄。\n安得身飞去，举手谢尘嚣。",
        "dynasty": "宋",
        "collection_info": null
    },
    {
        "title": "水调歌头 皎月亦长有",
        "author": "吴潜",
        "content": "皎月亦长有，今夜独娟娟。\n浮云万里收尽，人在水晶奁。\n矫首银河澄澈，搔首金风浩荡，毛发亦冷然。\n宇宙能空阔，磨蚁正回旋。\n倩渔翁，撑舴艋，柳阴边。\n垂纶下饵，须臾钓得两三鲜。\n唤客烹鱼酾酒，伴我高吟长啸，烂醉即佳眠。\n何用骖鸾去，已是地行仙。",
        "dynasty": "宋",
        "collection_info": null
    },
    {
        "title": "水调歌头 宛水才停棹",
        "author": "吴潜",
        "content": "宛水才停棹，一舸又澄江。\n岩花篱蕊开遍，时节正重阳。\n唤起沙汀渔父，揽取一天秋色，无处不潇湘。\n有酒时鲸吸，醉里是吾乡。\n济时心，忧国志，问穹苍。\n是非得失，成败何用苦论量。\n年事飞乌奔兔，世事崩崖惊浪，此别意茫茫。\n但愿身强健，努力报君王。",
        "dynasty": "宋",
        "collection_info": null
    },
    {
        "title": "水调歌头 才惜季方去",
        "author": "吴潜",
        "content": "才惜季方去，又更别元方。\n惊心天上双凤，接翅下高冈。\n万里瞿塘烟浪，一片昭亭云月，渺渺正相望。\n夜雨连风壑，此意独凄凉。\n杜鹃声，犹不住，搅离肠。\n黄鸡白酒，吾意归兴动江乡。\n人事纷纷难料，世事悠悠难说，何处问穹苍。\n肯落儿曹泪，一笑付沧浪。",
        "dynasty": "宋",
        "collection_info": null
    },
    {
        "title": "水调歌头 勋业竟何许",
        "author": "吴潜",
        "content": "勋业竟何许，日日倚危楼。\n天风吹动襟袖，身世一轻鸥。\n山际云收云合，沙际舟来舟去，野意已先秋。\n很石痴顽甚，不省古今愁。\n郗兵强，韩舰整，说徐州。\n但怜吾衰久矣，此事恐悠悠。\n欲破诸公磊块，且倩一杯浇酹，休要问更筹。\n星斗阑干角，手摘莫惊不。",
        "dynasty": "宋",
        "collection_info": null
    },
    {
        "title": "沁园春 第一江山",
        "author": "吴潜",
        "content": "第一江山，无边境界，压四百州。\n正天低云冻，山寒木落，萧条楚塞，寂寞吴舟。\n白鸟孤飞，暮鸦群注，烟霭微茫锁戌楼。\n凭阑久。\n问匈奴未灭，底事菟裘。\n回头。\n祖敬何刘。\n曾解把功名谈笑收。\n算当时多少，英雄气概，到今惟有，废垅荒丘。\n梦里光阴，眼前风景，一片今愁共古愁。\n人间事，尽悠悠且且，莫莫休休。",
        "dynasty": "宋",
        "collection_info": null
    },
    {
        "title": "沁园春 落雁横空",
        "author": "吴潜",
        "content": "落雁横空，乱鸦投树，孤村暮烟。\n有渔翁拖网，牧儿戴笠，行从水畔，唱过山前。\n云阁还垂，雨低欲堕，何处行人唤渡船。\n萧萧处，更柴门草店，竹外松边。\n凄然。\n倚马停鞭。\n叹客袂征衫岁月迁。\n既不缘富贵，功名系绊，非因妻子，田宅萦牵。\n只有寸心，难忘斯世，磊块轮囷知者天。\n愁无奈，且三杯浊酒，一枕酣眠。",
        "dynasty": "宋",
        "collection_info": null
    },
    {
        "title": "贺新郎 说着成凄楚",
        "author": "吴潜",
        "content": "说着成凄楚。\n正尘飞、岷峨滟滪，兔嗥孤舞。\n颇牧禁中留不住，弹压征西幕府。\n便一舸、月汀烟渚。\n四塞三关天样险，问何人、自辟鼪鼯路。\n成败事，几今古。\n荼䕷芍药春将暮。\n最无情、飘零柳絮，搅人离绪。\n屈指秋风吹雁信，应忆西湖夜雨。\n谩岁月、消磨如许。\n上下四方男子志，肯临歧、昵昵儿曹语。\n呼大白，为君举。",
        "dynasty": "宋",
        "collection_info": null
    },
    {
        "title": "贺新郎 扑尽征衫气",
        "author": "吴潜",
        "content": "扑尽征衫气。\n小夷犹、尊罍杖履，踏开花事。\n邂逅山翁行乐处，何似乌衣旧里。\n叹芳草、舞台歌地。\n百岁光阴如梦断，算古今、兴废都如此。\n何用洒，儿曹泪。\n江南自有渔樵队。\n想家山、猿愁鹤怨，问人归未。\n寄语寒梅休放尽，留取三花两蕊。\n待老子、领些春意。\n皎皎风流心自许，尽何妨、瘦影横斜水。\n烦翠羽，伴醒醉。",
        "dynasty": "宋",
        "collection_info": null
    },
    {
        "title": "贺新郎 可意人如玉",
        "author": "吴潜",
        "content": "可意人如玉。\n小帘栊、轻匀淡泞，道家装束。\n长恨春归无寻处，全在波明黛绿。\n看冶叶、倡条浑俗。\n比似江梅清有韵，更临风、对月斜依竹。\n看不足，咏不足。\n曲屏半掩青山簇。\n正轻寒、夜来花睡，半敧残烛。\n缥缈九霞光里梦，香在衣裳剩馥。\n又只恐、铜壶声促。\n试问送人归去后，对一奁、花影垂金粟。\n肠易断，倩谁续。",
        "dynasty": "宋",
        "collection_info": null
    },
    {
        "title": "贺新郎 又是春残去",
        "author": "吴潜",
        "content": "又是春残去。\n倚东风、寒云淡日，堕红飘絮。\n燕社鸿秋人不问，尽管吴笙越鼓。\n但短发、星星无数。\n万事惟有彭泽醉，也何妨、袖卷长沙舞。\n身与世，只如许。\n阑干拍手闲情绪。\n便明朝、苍鸥白鹭，北山南浦。\n笑指午桥桥畔路，帘幕深深院宇。\n尚趁得、柳烟花雾。\n我亦故山猿鹤怨，问何时、归棹双溪渚。\n歌一曲，恨千缕。",
        "dynasty": "宋",
        "collection_info": null
    },
    {
        "title": "贺新郎 烟树瓜洲岸",
        "author": "吴潜",
        "content": "烟树瓜洲岸。\n望旌旗、猎猎摇空，故人天远。\n不似沙鸥飞得渡，直到雕鞍侧畔。\n但徙倚、危阑目断。\n自古锺情须我辈，况人间、万事思量遍。\n涛似雪，风如箭。\n扬州十里朱帘卷。\n想桃根桃叶，依稀旧家庭院。\n谁把青红吹到眼，知有醉翁局段。\n便回首、舟移帆转。\n渺渺江波愁未了，正淮山、日暮云撩乱。\n阁酒盏，倚歌扇。",
        "dynasty": "宋",
        "collection_info": null
    },
    {
        "title": "贺新郎 笑口开能几",
        "author": "吴潜",
        "content": "笑口开能几。\n把年年、芳情冶思，总抛闲里。\n桃杏枝头春才半，寒食清明又是。\n但岁月、飙飞川逝。\n回首秦楼双燕语，到如今、目断斜阳外。\n将往事，试重记。\n香罗尚有相思泪。\n算人生、新愁易积，旧欢难继。\n水上流红无觅处，还隔关山万里。\n但赢得、新来憔悴。\n昨夜东风颠狂后，想馀芳、尽是飘零底。\n词写就，倩谁寄。",
        "dynasty": "宋",
        "collection_info": null
    },
    {
        "title": "满庭芳 漠漠春阴",
        "author": "吴潜",
        "content": "漠漠春阴，疏疏春雨，鹁鸠唤起春眠。\n小园人静，独自倚秋千。\n又见飘红堕雪，芳径里、都是花钿。\n年年事，闲愁闲闷，挂在绿杨边。\n寻思，都遍了，功名竹帛，富贵貂蝉。\n但身为利锁，心被名牵。\n争似依山傍水，数椽外、二顷良田。\n无萦绊，炊粳酿秫，长是好花天。",
        "dynasty": "宋",
        "collection_info": null
    },
    {
        "title": "满庭芳 春水溶溶",
        "author": "吴潜",
        "content": "春水溶溶，春山漠漠，淡烟浅罩轻笼。\n危楼阑槛，掠面小东风。\n又是飞花落絮，芳草暗、万绿成丛。\n闲徙倚，百年人事，都在画船中。\n故园，无恙否，一溪翠竹，两径苍松。\n更有鱼堪钓，有秫堪舂。\n底事尘驱物役，空回首、社燕秋鸿。\n功名已，萧骚短鬓，分付与青铜。",
        "dynasty": "宋",
        "collection_info": null
    },
    {
        "title": "酹江月・念奴娇 红尘飞骑",
        "author": "吴潜",
        "content": "红尘飞骑，报元戎小队，踏青南陌。\n雪浪堆边呼小渡，吴楚半江分坼。\n岁月惊心，风埃迷目，相对头俱白。\n杨花撩乱，可怜如此春色。\n谁道燕燕莺莺，多情犹自，认得年时客。\n重唱江南肠断句，为我满倾云液。\n画鼓舟移，金鞍人远，一饷烟波隔。\n斜阳冉冉，依然无限凄恻。",
        "dynasty": "宋",
        "collection_info": null
    },
    {
        "title": "酹江月・念奴娇 晓来窗外",
        "author": "吴潜",
        "content": "晓来窗外，正南枝初放，两花三蕊。\n千古春风头上立，羞退秾桃繁李。\n姑射神游，寿阳妆褪，色界尘都洗。\n竹扉松户，平生所寄聊耳。\n堪笑强说和羹，此君心事，指高山流水。\n陇驿凄凉，却怕被、哀角城头吹起。\n此处关情，为他凝伫，淡月清霜里。\n巡檐何事，岁寒相誓而已。",
        "dynasty": "宋",
        "collection_info": null
    },
    {
        "title": "酹江月・念奴娇 半空楼阁",
        "author": "吴潜",
        "content": "半空楼阁，把江山图画，一时收拾。\n白鸟孤飞飞尽处，最好暮天秋碧。\n万里西风，百年人事，谩倚阑干拍。\n凝眸何许，扬州烟树历历。\n应念老子年来，浮名浮利，已作虚空掷。\n三径才寻归活计，又是飘零为客。\n回首平生，惊心双鬓，容易成凄恻。\n尊前一笑，且由醉帽敧侧。",
        "dynasty": "宋",
        "collection_info": null
    },
    {
        "title": "八声甘州 任渠侬、造物自儿嬉",
        "author": "吴潜",
        "content": "任渠侬、造物自儿嬉。\n安能止吾归。\n有秋来竹径，春时花坞，夏里荷漪。\n何事东涂西抹，空遣鬓毛稀。\n矫首看鸿鹄，远举高飞。\n点检人间今古，问谁为赢局，底是输棋。\n谩区区成败，蚁阵与蜗围。\n便掀天卷地勋业，怕山中、拍手笑希夷。\n如何是，一尊相属，万事休知。",
        "dynasty": "宋",
        "collection_info": null
    },
    {
        "title": "八声甘州 记高冈、两凤揽朝晖",
        "author": "吴潜",
        "content": "记高冈、两凤揽朝晖，翩翻万里来。\n向槐厅深处，松厅紧里，却立徘徊。\n一舸风帆烟浪，拟竖锦江桅。\n聊为玄晖老，共拂尘埃。\n我亦归来岩壑，正不妨散诞，笑口频开。\n算人间成败，何用苦惊猜。\n便江南、求田问舍，把岁寒、三友一圈栽。\n今宵酒，只消鲸吸，不要论杯。",
        "dynasty": "宋",
        "collection_info": null
    },
    {
        "title": "二郎神 小楼向晚",
        "author": "吴潜",
        "content": "小楼向晚，正柳锁、一城烟雨。\n记十里吴山，绣帘朱户，曾学宫词内舞。\n浪逐东风无人管，但脉脉、岁移年度。\n嗟往事未尘，新愁还织，怎堪重诉。\n凝伫。\n问春何事，飞红飘絮。\n纵杜曲秦川，旧家都在，谁寄音书说与。\n野草凄迷，暮云深黯，浑自替人无绪。\n珠泪滴，应把寸肠万结，夜帷深处。",
        "dynasty": "宋",
        "collection_info": null
    },
    {
        "title": "解连环 彩桡芳苑",
        "author": "吴潜",
        "content": "彩桡芳苑。\n嗟东风梦断，燕残莺懒。\n谩记得、标格精神，正云涨暮天，雨荒闲馆。\n嫩绿殷红，但回首、一川波暖。\n想娇情慧态，倚褪淡妆，画楼帘卷。\n吴歌数声冉冉。\n料移商变羽，人共天远。\n须信道、飞絮游丝，尽春去春来，景色偷换。\n扫罢蛮笺，难寄我、浓愁深怨。\n且如今，问龟问卜，望伊意转。",
        "dynasty": "宋",
        "collection_info": null
    },
    {
        "title": "汉宫春 楼观齐雪",
        "author": "吴潜",
        "content": "楼观齐雪，正霜明天净，一雁高飞。\n江南倦客徙倚，目断双溪。\n凭阑自语，算从来、总是儿痴。\n青镜里，数丝点鬓，问渠何事忘归。\n幸有三椽茅屋，更小园随分，秋实春菲。\n几多清风皎月，美景良时。\n陶贤乐圣，尽由他、歧路危机。\n须信道，功名富贵，大都磨蚁酰鸡。",
        "dynasty": "宋",
        "collection_info": null
    },
    {
        "title": "祝英台近 碧云开",
        "author": "吴潜",
        "content": "碧云开，红日丽，宫柳碎繁影。\n犹记朝回，马兀梦频醒。\n天教一舸江湖，数椽涧壑，渐摆脱、世间尘境。\n已深省。\n添买竹坞千畦，荷漪两三顷。\n鹤引禽伸，日月峤壶永。\n不须瓮里思量，隙中驰骛，也莫管、玉关风景。",
        "dynasty": "宋",
        "collection_info": null
    },
    {
        "title": "祝英台近 雾霏霏",
        "author": "吴潜",
        "content": "雾霏霏，云漠漠，新绿涨幽浦。\n梦里家山，春透一犁雨。\n伤心塞雁回来，问人归未，怎知道、蜗名留住。\n镜中觑。\n近年短发难簪，丝丝不禁数。\n蕙帐尘侵，凄切共谁语。\n被他轻暖轻寒，将人憔悴，正闷里、梅花残去。",
        "dynasty": "宋",
        "collection_info": null
    },
    {
        "title": "祝英台近 旋安排",
        "author": "吴潜",
        "content": "旋安排，新捻合，莺谷共烟浦。\n好处偏悭，一向风和雨。\n今朝捱得晴明，拖条藜杖，一齐把、春光黏住。\n且闲觑。\n水边行过幽亭，修竹净堪数。\n百舌楼罗，渐次般言语。\n从今排日追游，留连光景，但管取、笼灯归去。",
        "dynasty": "宋",
        "collection_info": null
    },
    {
        "title": "摸鱼儿 满园林、瘦红肥绿",
        "author": "吴潜",
        "content": "满园林、瘦红肥绿，休休春事无几。\n杜鹃唤起三更梦，窗外露澄风细。\n浑不寐。\n但目看、一帘夜月移花未。\n推衾自起。\n念岁月如流，容颜不驻，镜里留无计。\n人间事。\n休说贱贫富贵。\n天公长把人戏。\n萧裴曹郭今何在，空有旧闻千纸。\n君谩试。\n数青史荣名，到底三无二。\n浮生似寄。\n争似得江湖，烟蓑雨笠，不被蜗蝇系。",
        "dynasty": "宋",
        "collection_info": null
    },
    {
        "title": "喜迁莺 良辰佳节",
        "author": "吴潜",
        "content": "良辰佳节。\n问底事，十番九番为客。\n景物春妍，莺花日闹，自是情怀今别。\n只有思归魂梦，却怕杜鹃啼歇。\n消凝处，正丝杨冉冉，寸肠千折。\n谩说。\n临曲水，修竹茂林，人境成双绝。\n俯仰俱陈，彭殇等幻，何许世殊时隔。\n倚楼碧云日暮，漠漠远山千叠，沈醉好，又城头画角，一声声咽。",
        "dynasty": "宋",
        "collection_info": null
    },
    {
        "title": "千秋岁 水晶宫里",
        "author": "吴潜",
        "content": "水晶宫里。\n有客闲游戏。\n溪漾绿，山横翠。\n柳纾阴不断，荷递香能细。\n撑小艇，受风多处披襟睡。\n回首看朝市。\n名利人方醉。\n蜗角上，争荣悴。\n大都由命分，枉了劳心计。\n归去也，白云一片愁空外。",
        "dynasty": "宋",
        "collection_info": null
    },
    {
        "title": "声声慢 挨晴拶暖",
        "author": "吴潜",
        "content": "挨晴拶暖，载酒呼朋，夷犹东圃西园。\n绿萼枝头，两三初破轻寒。\n平生自甘寂寞，占冷妆、不为人妍。\n林逋去，问疏影香暗，谁赋其间。\n空想故山奇事，正烟横岭曲，月浸溪湾。\n杏错桃讹，那时青子都圆。\n惟饶梦窗知处，对翠禽、依约神仙。\n休引角，怕征人、泪落塞边。",
        "dynasty": "宋",
        "collection_info": null
    },
    {
        "title": "青玉案 黄昏先自无情绪",
        "author": "吴潜",
        "content": "黄昏先自无情绪。\n更几阵、风和雨。\n闲把楼头更点数。\n挑残灯烬，装成香缕。\n此际凭谁诉。\n新词旧曲歌还住。\n欲说相思渺无处。\n围定寒炉人不语。\n暗蛩啾唧，征鸿嘹唳，憔悴都如许。",
        "dynasty": "宋",
        "collection_info": null
    },
    {
        "title": "青玉案 人生南北如歧路",
        "author": "吴潜",
        "content": "人生南北如歧路。\n惆怅方回断肠句。\n四野碧云秋日暮。\n苇汀芦岸，落霞残照，时有鸥来去。\n一杯渺渺怀今古。\n万事悠悠付寒暑。\n青箬绿蓑便野处。\n有山堪采，有溪堪钓，归计聊如许。",
        "dynasty": "宋",
        "collection_info": null
    },
    {
        "title": "江城子 家园十亩屋头边",
        "author": "吴潜",
        "content": "家园十亩屋头边。\n正春妍。\n酿花天。\n杨柳多情，拂拂带轻烟。\n别馆闲亭随分有，时策杖，小盘旋。\n采山钓水美而鲜。\n饮中仙。\n醉中禅。\n闲处光阴，赢得日高眠。\n一品高官人道好，多少事，碎心田。",
        "dynasty": "宋",
        "collection_info": null
    },
    {
        "title": "鹧鸪天 去日春山淡翠眉",
        "author": "吴潜",
        "content": "去日春山淡翠眉。\n到家恰好整寒衣。\n人归玉垒天应惜，舟过松江月半垂。\n千万绪，两三卮。\n送君不忍与君违。\n书来频寄西边讯，是我江南愁断时。",
        "dynasty": "宋",
        "collection_info": null
    },
    {
        "title": "南柯子・南歌子 池水凝新碧",
        "author": "吴潜",
        "content": "池水凝新碧，阑花驻老红。\n有人独立画桥东。\n手把一枝杨柳、系春风。\n鹊绊游丝坠，蜂拈落蕊空。\n秋千庭院小帘栊。\n多少闲情闲绪、雨声中。",
        "dynasty": "宋",
        "collection_info": null
    },
    {
        "title": "踏莎行 红药将残",
        "author": "吴潜",
        "content": "红药将残，绿荷初展。\n森森竹里闲庭院。\n一炉香烬一瓯茶，隔墙听得黄鹂啭。\n陌上春归，水边人远。\n尽将前事思量遍。\n流光冉冉为谁忙，小桥伫立斜阳晚。",
        "dynasty": "宋",
        "collection_info": null
    },
    {
        "title": "糖多令・唐多令 白鹭立孤汀",
        "author": "吴潜",
        "content": "白鹭立孤汀。\n行人长短亭。\n正垂杨、芳草青青。\n岁月尽抛尘土里，又隔日、是清明。\n日暮碧云生。\n魂伤老泪横。\n算浮生、较甚浮名。\n万事不禁双鬓改，谁念我、此时情。",
        "dynasty": "宋",
        "collection_info": null
    },
    {
        "title": "谒金门 溪边屋",
        "author": "吴潜",
        "content": "溪边屋。\n不浅不深团簇。\n野树平芜秋满目。\n有人闲意足。\n旋唤一尊醽醁。\n菱芡煮来新熟。\n归去来辞歌数曲。\n醉时无检束。",
        "dynasty": "宋",
        "collection_info": null
    },
    {
        "title": "谒金门 东风恶",
        "author": "吴潜",
        "content": "东风恶。\n一片梅花吹落。\n独上小楼闲濩索。\n云垂天四角。\n春自于人如昨。\n人自于春难托。\n惆怅光阴虚过却。\n情怀无处着。",
        "dynasty": "宋",
        "collection_info": null
    },
    {
        "title": "谒金门 庭垂箔",
        "author": "吴潜",
        "content": "庭垂箔。\n数点杨花飞落。\n倚遍阑干人寂寞。\n闲铺棋一角。\n客里春寒偏觉。\n睡起春衫偏薄。\n想得故山猿共鹤。\n笑人身计错。",
        "dynasty": "宋",
        "collection_info": null
    },
    {
        "title": "鹊桥仙 扁舟昨泊",
        "author": "吴潜",
        "content": "扁舟昨泊，危亭孤啸，目断闲云千里。\n前山急雨过溪来，尽洗却、人间暑气。\n暮鸦木末，落凫天际，都是一团秋意。\n痴儿呆女贺新凉，也不道、西风又起。",
        "dynasty": "宋",
        "collection_info": null
    },
    {
        "title": "更漏子 柳初眠",
        "author": "吴潜",
        "content": "柳初眠，花正好。\n又被雨催风恼。\n红满地，绿垂堤。\n杜鹃和恨啼。\n对残春，消永昼。\n乍暖乍寒时候。\n人独自，倚危楼。\n夕阳多少愁。",
        "dynasty": "宋",
        "collection_info": null
    },
    {
        "title": "海棠春 天涯芳草迷征路",
        "author": "吴潜",
        "content": "天涯芳草迷征路。\n还又是、匆匆春去。\n乌兔里光阴，莺燕边情绪。\n云梢雾末，溪桥野渡，尽是春愁落处。\n把酒劝斜阳，小向花间驻。",
        "dynasty": "宋",
        "collection_info": null
    },
    {
        "title": "卜算子 春事到西湖",
        "author": "吴潜",
        "content": "春事到西湖，处处梅花笑。\n抖擞长安车马尘，眼底青山好。\n身世两悠悠，岁月间中老。\n极目烟波万顷愁，此意谁知道。",
        "dynasty": "宋",
        "collection_info": null
    },
    {
        "title": "卜算子 苕霅水能清",
        "author": "吴潜",
        "content": "苕霅水能清，更有人如水。\n秋水横边簇远山，相对盈盈里。\n溪上有鸳鸯，艇子频惊起。\n何似收归碧玉池，长在阑干底。",
        "dynasty": "宋",
        "collection_info": null
    },
    {
        "title": "忆秦娥 娇滴滴",
        "author": "吴潜",
        "content": "娇滴滴。\n婵娟影里赠横笛。\n曾横笛。\n一声肠断，一番愁织。\n隔墙频听无消息。\n龙吟海底难重觅。\n难重觅。\n梅花残了，杏花消得。",
        "dynasty": "宋",
        "collection_info": null
    },
    {
        "title": "长相思 要相逢",
        "author": "吴潜",
        "content": "要相逢。\n恰相逢。\n画舫朱帘脉脉中。\n霎时烟霭重。\n怨东风。\n笑东风。\n落花飞絮两无踪。\n分付与眉峰。",
        "dynasty": "宋",
        "collection_info": null
    },
    {
        "title": "长相思 燕高飞",
        "author": "吴潜",
        "content": "燕高飞。\n燕低飞。\n正是黄梅青杏时。\n榴花开数枝。\n梦归期。\n数归期。\n想见画楼天四垂。\n有人攒黛眉。",
        "dynasty": "宋",
        "collection_info": null
    },
    {
        "title": "长相思 上帘钩",
        "author": "吴潜",
        "content": "上帘钩。\n下帘钩。\n夜半天街灯火收。\n有人曾倚楼。\n思悠悠。\n恨悠悠。\n只有西湖明月秋。\n知人如许悠。",
        "dynasty": "宋",
        "collection_info": null
    },
    {
        "title": "柳梢青 衬步花茵",
        "author": "吴潜",
        "content": "衬步花茵，穿帘柳絮，堆地榆钱。\n乍暖仍寒，欲晴还雨，春事都圆。\n午窗睡起厌厌。\n屋角外、初啼杜鹃。\n百种凄凉，几般烦恼，没个人怜。",
        "dynasty": "宋",
        "collection_info": null
    },
    {
        "title": "柳梢青 断续残红",
        "author": "吴潜",
        "content": "断续残红，翩飞去鸟，别岸孤村。\n傍水楼台，满城钟鼓，又是黄昏。\n悠悠岁月如奔。\n正目断、边尘塞云。\n两鬓秋风，百年人事，无限消魂。",
        "dynasty": "宋",
        "collection_info": null
    },
    {
        "title": "阮郎归 软风轻霭弄晴晖",
        "author": "吴潜",
        "content": "软风轻霭弄晴晖。\n鹁鸠相应啼。\n画堂人静画帘垂。\n阑干独倚时。\n闲拾句，困寻棋。\n沈吟心是非。\n荼䕷开遍柳花飞。\n惜春春不知。",
        "dynasty": "宋",
        "collection_info": null
    },
    {
        "title": "诉衷情 几回相见见还休",
        "author": "吴潜",
        "content": "几回相见见还休。\n说着泪双流。\n又听画角呜咽，都和作、一团愁。\n云似絮，月如钩。\n忆凭楼。\n蕙兰情性，梅竹精神，长在心头。",
        "dynasty": "宋",
        "collection_info": null
    },
    {
        "title": "霜天晓角 云收雾辟",
        "author": "吴潜",
        "content": "云收雾辟。\n万里天空碧。\n舟过蛾眉亭下，景似旧、人非昔。\n年事如梭掷。\n世事如棋弈。\n抚掌扣舷一笑，今古恨、问谁得。",
        "dynasty": "宋",
        "collection_info": null
    },
    {
        "title": "点绛唇 禁鼓三敲",
        "author": "吴潜",
        "content": "禁鼓三敲，参旗初挂阑干角。\n浅屏疏箔。\n夜气侵已薄。\n欸乃吴歌，艇子当溪泊。\n休休莫。\n五湖烟浪，不是鸱夷错。",
        "dynasty": "宋",
        "collection_info": null
    },
    {
        "title": "蝶恋花 野树梅花香似扑",
        "author": "吴潜",
        "content": "野树梅花香似扑。\n小径穿幽，乐意天然足。\n回首人间名利局。\n大都一觉黄粱熟。\n别墅谁家屏簇簇。\n绮户疏窗，尚有藏春屋。\n镜断钗分何处续。\n伤心芳草庭前绿。",
        "dynasty": "宋",
        "collection_info": null
    },
    {
        "title": "蝶恋花 客枕梦回闻二鼓",
        "author": "吴潜",
        "content": "客枕梦回闻二鼓。\n冷落青灯，点滴空阶雨。\n一寸愁肠千万缕。\n更听切切寒蛩语。\n世事翻来还复去。\n造物儿戏，自古无凭据。\n利锁名缰空自苦。\n星星鬓影今如许。",
        "dynasty": "宋",
        "collection_info": null
    },
    {
        "title": "天仙子 百舌搬春春已透",
        "author": "吴潜",
        "content": "百舌搬春春已透。\n长驿短亭芳草昼。\n家山肠断欲归人，风宿留。\n船津候。\n一夜朱颜烦恼瘦。\n不用寻思闲宇宙。\n倦鸟入林云返岫。\n小园自有四时花，铺锦绣。\n锺醇酎。\n尽胜累累悬印绶。",
        "dynasty": "宋",
        "collection_info": null
    },
    {
        "title": "如梦令 插遍门前杨柳",
        "author": "吴潜",
        "content": "插遍门前杨柳。\n又是清明时候。\n岁月不饶人，鬓影星星知否。\n知否。\n知否。\n且尽一杯春酒。",
        "dynasty": "宋",
        "collection_info": null
    },
    {
        "title": "如梦令 昨日春衫初试",
        "author": "吴潜",
        "content": "昨日春衫初试。\n今日春寒犹殢。\n待得晚风收，独上危楼闲倚。\n闲倚。\n闲倚。\n目断半空烟水。",
        "dynasty": "宋",
        "collection_info": null
    },
    {
        "title": "如梦令 江上绿杨芳草",
        "author": "吴潜",
        "content": "江上绿杨芳草。\n想见故园春好。\n一树海棠花，昨夜梦魂飞绕。\n惊晓。\n惊晓。\n窗外一声啼鸟。",
        "dynasty": "宋",
        "collection_info": null
    },
    {
        "title": "如梦令 楼外残阳将暮",
        "author": "吴潜",
        "content": "楼外残阳将暮。\n江上孤帆何处。\n搔首立东风，又是少年情绪。\n凝伫。\n凝伫。\n一抹淡烟轻雾。",
        "dynasty": "宋",
        "collection_info": null
    },
    {
        "title": "如梦令 枝上蝶纷蜂闹",
        "author": "吴潜",
        "content": "枝上蝶纷蜂闹。\n几树杏花残了。\n幽鸟亦多情，片片闲归芳草。\n休扫。\n休扫。\n管甚落英还好。",
        "dynasty": "宋",
        "collection_info": null
    },
    {
        "title": "如梦令 镇日春阴漠漠",
        "author": "吴潜",
        "content": "镇日春阴漠漠。\n新燕乍穿帘幕。\n睡起不胜情，闲拾瑞香花萼。\n寂寞。\n寂寞。\n没个人人如昨。",
        "dynasty": "宋",
        "collection_info": null
    },
    {
        "title": "如梦令 庭院深深春寂",
        "author": "吴潜",
        "content": "庭院深深春寂。\n还是他乡寒食。\n闲利与闲名，谩把光阴虚掷。\n虚掷。\n虚掷。\n知道几时归得。",
        "dynasty": "宋",
        "collection_info": null
    },
    {
        "title": "如梦令 闲向园林点检",
        "author": "吴潜",
        "content": "闲向园林点检。\n又见小桃开遍。\n切莫便飘零，且为春光留恋。\n留恋。\n留恋。\n待我持杯深劝。",
        "dynasty": "宋",
        "collection_info": null
    },
    {
        "title": "如梦令 一饷园林绿就",
        "author": "吴潜",
        "content": "一饷园林绿就。\n柳外莺声初透。\n轻暖与轻寒，又是牡丹花候。\n花候。\n花候。\n岁岁年年人瘦。",
        "dynasty": "宋",
        "collection_info": null
    },
    {
        "title": "如梦令 雨过远山如洗",
        "author": "吴潜",
        "content": "雨过远山如洗。\n云散落霞如绮。\n嫩绿与残红，又是一般春意。\n春意。\n春意。\n只怕杜鹃催里。",
        "dynasty": "宋",
        "collection_info": null
    },
    {
        "title": "望江南・忆江南 家乡好",
        "author": "吴潜",
        "content": "家乡好，好处是三春。\n白白红红花面貌，丝丝袅袅柳腰身。\n锦绣底园林。\n行乐事，都付与闲人。\n挈榼携壶从笑傲，踏青挑菜恣追寻。\n赢得个天真。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，好是夏初时。\n习习熏风回竹院，疏疏细雨洒荷漪。\n万绿结成帷。\n呼社友，长日共追随。\n瀹茗空时还酌酒，投壶罢了却围棋。\n多少得便宜。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，好处是秋来。\n绿橘黄橙随市有，岩花篱菊逐时开。\n管与付尊罍。\n新筑就，别馆共闲台。\n摇手出离名利窟，掉头摆脱簿书堆。\n只在念头灰。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，好处是三冬。\n梨栗甘鲜输地客，鲂鳊肥美献溪翁。\n醉滴小漕红。\n识破了，不用计穷通。\n下泽车安如驷马，市门卒稳似王公。\n一笑等鸡虫。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，结屋在山椒。\n无事琴书为伴侣，有时风月可招邀。\n安乐更相饶。\n伸脚睡，一枕日头高。\n不怕两衙催判事，那愁五鼓趣趋朝。\n此福要人消。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，底事尚忘归。\n但我醉荣还避辱，从渠把是却成非。\n跳出世关机。\n将五十，老相已相催。\n争得气来有甚底，更加官后亦何为。\n奉劝莫痴迷。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，一室白云中。\n时唤道人谈命蒂，也呼和尚说禅宗。\n孔佛老和同。\n淘汰尽，八面总玲珑。\n欲把捉时无把捉，道虚空后不虚空。\n且问主人公。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，负郭有田园。\n蚕可充衣天赐予，耕能足食地周旋。\n骨肉尽团圆。\n旋五福，岁岁乐丰年。\n自养鸡豚腊里，新抽韭荠荐春前。\n活计不须添。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，有底尚萦牵。\n马后乐听馀十载，眼前赤看也多年。\n滋味只如然。\n身外事，不用强探拈。\n自古几番成与败，从来百种丑和妍。\n细算不由贤。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，好处是安居。\n无事不须干郡县，有馀但管济乡闾。\n及早了王租。\n随日力，也着几般书。\n静里精神偏爽快，闲中光景越舒徐。\n腊月尽工夫。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，无事挂心怀。\n早课畦丁劝种菜，晚科园户漫浇花。\n祗此是生涯。\n尘世里，扰扰正如麻。\n散复聚来膻上蚁，左还右旋壁间蜗。\n只为那纷华。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，百事尽如如。\n渴饮饥餐都属我，倒横直立总由渠。\n更不要贪图。\n三径里，恰好小茅庐。\n种竹梅松为老伴，养龟猿鹤助清娱。\n扣户有樵渔。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，不是撰虚名。\n世上盛衰常倚伏，天家日月也亏盈。\n退步是前程。\n且恁地，卷索了收绳。\n六宇五胡生口面，三言两语费颜情。\n赢得鬓星星。",
        "dynasty": "宋",
        "collection_info": null
    },
    {
        "title": "望江南・忆江南 家山好",
        "author": "吴潜",
        "content": "家山好，凡事看来轻。\n一壑尽由侬饾饤，三才不欠你称停。\n有耳莫闲听。\n静地里，点检这平生。\n着甚来由为皎皎，好无巴鼻弄醒醒。\n背后有人憎。",
        "dynasty": "宋",
        "collection_info": null
    },
    {
        "title": "浪淘沙 家在敬亭东",
        "author": "吴潜",
        "content": "家在敬亭东。\n老桧苍枫。\n浮生何必寄萍蓬。\n得似满庭芳一曲，美酒千锺。\n万事转头空。\n聚散匆匆。\n片帆稳挂晓来风。\n别后平安真信息，付与飞鸿。",
        "dynasty": "宋",
        "collection_info": null
    },
    {
        "title": "浪淘沙 长记去年时",
        "author": "吴潜",
        "content": "长记去年时。\n雪满征衣。\n佳人携手画楼西。\n今日关山千里外，此恨谁知。\n想见绿窗低。\n依旧空闺。\n惜春还是惜花飞。\n纵有游蜂偷得去，争似帘帷。",
        "dynasty": "宋",
        "collection_info": null
    },
    {
        "title": "小重山 溪上秋来晚更宜",
        "author": "吴潜",
        "content": "溪上秋来晚更宜。\n夕阳西下处，碧云堆。\n谁家舟子采莲归。\n双白鹭，惊起背人飞。\n烟水渐凄迷。\n渔灯三数点，乍明时。\n西风一阵白苹湄。\n凝伫久，心事有谁知。",
        "dynasty": "宋",
        "collection_info": null
    },
    {
        "title": "昭君怨 小雨霏微如线",
        "author": "吴潜",
        "content": "小雨霏微如线。\n人在暮秋庭院。\n衣袂带轻寒。\n睡初残。\n脉脉此情何限。\n惆怅光阴偷换。\n身世两沈浮。\n泪空流。",
        "dynasty": "宋",
        "collection_info": null
    },
    {
        "title": "南乡子 去岁牡丹时",
        "author": "吴潜",
        "content": "去岁牡丹时。\n几遍西湖把酒卮。\n一种姚黄偏韵雅，相宜。\n薄薄梳妆淡淡眉。\n回首绿杨堤。\n依旧黄鹂紫燕飞。\n人在天涯春在眼，凄迷。\n不比巫山尚有期。",
        "dynasty": "宋",
        "collection_info": null
    },
    {
        "title": "虞美人 美人一舸横秋水",
        "author": "吴潜",
        "content": "美人一舸横秋水。\n冉冉烟波里。\n绿杨也解织离愁。\n故向东风摇曳、不能休。\n是非得失都休计。\n只有抽身是。\n橙黄蟹熟正当时。\n想见双溪风月、待人归。",
        "dynasty": "宋",
        "collection_info": null
    },
    {
        "title": "生查子 谁家白面郎",
        "author": "吴潜",
        "content": "谁家白面郎，画舫朱帘挂。\n十二列金钗，一局文楸罢。\n歌舞不知休，醉倒荷花下。\n归棹踏烟波，灯火芜城夜。",
        "dynasty": "宋",
        "collection_info": null
    },
    {
        "title": "武陵春 惨惨凄凄秋渐紧",
        "author": "吴潜",
        "content": "惨惨凄凄秋渐紧，风雨更潇潇。\n强把炉熏寄寂寥。\n无语立亭皋。\n客路十年成底事，水国更停桡。\n苍鸟横飞过野桥。\n人不似、汝逍遥。",
        "dynasty": "宋",
        "collection_info": null
    },
    {
        "title": "二郎神 小亭徙倚",
        "author": "吴潜",
        "content": "小亭徙倚，慢一步、立秋千影。\n渐夕照林梢，晚风池上，缉缉轻寒嫩冷。\n又是将他春僝僽，酿一种、花愁花病。\n空客鬓岁迁，征衫人老，倚楼看镜。\n还省。\n故园多少，紫殷红凝。\n窗外晓莺啼，抚墙金缕，烟柳慵眠乍醒。\n挑菜踏青，趁蜂随蝶，长负清明时景。\n凝伫久，蓦听棋边落子，一声声静。",
        "dynasty": "宋",
        "collection_info": null
    },
    {
        "title": "满江红 为问人生",
        "author": "吴潜",
        "content": "为问人生，□要足、何时是足。\n这个底、蜗名蝇利，但添拘束。\n便使积官居鼎鼎，假饶累富堆金玉。\n似浮埃、抹电转头空，休迷局。\n分已定，心能服。\n宛句畔，昭亭曲。\n有水多于竹，竹多于屋。\n闲看白云归岫去，静观倦鸟投林宿。\n那借来、拍板与门槌，休掀扑。",
        "dynasty": "宋",
        "collection_info": null
    },
    {
        "title": "瑞鹤仙 小亭山半枕",
        "author": "吴潜",
        "content": "小亭山半枕。\n又一番园林，春事整整。\n微阴护轻冷。\n早蜂狂蝶浪，褪黄消粉。\n阑干日永。\n数花飞、残崖断井。\n仗何人、说与东风，莫把老红吹尽。\n休省。\n烟江云嶂，楚尾吴头，自来多景。\n愁高怅远。\n身世事，但难准。\n况禁他，东兔西乌相逐，古古今今不问。\n算鸱夷、办却扁舟，个中杀稳。",
        "dynasty": "宋",
        "collection_info": null
    },
    {
        "title": "贺新郎 一笑春无语",
        "author": "吴潜",
        "content": "一笑春无语。\n但园林、阴阴绿树，老红三数。\n底事东风犹自妒，片片狂飞乱舞。\n便燕懒、莺残初起。\n芍药荼䕷还又是，仗何人、说与司花女。\n将岁月，浪如许。\n悠悠倦客停江渚。\n寄扁舟、浮云荡月，棹烟帆雨。\n留得闲言闲语在，可是卿卿记取。\n待尽把、愁肠说与。\n泛梗浮萍无定准，怕吴鳞、楚雁成离阻。\n歌未了，恨如缕。",
        "dynasty": "宋",
        "collection_info": null
    },
    {
        "title": "水调歌头 每怀天下士",
        "author": "吴潜",
        "content": "每怀天下士，要与共艰危。\n谁知暗里摸索，得此世间奇。\n却笑当年坡老，过眼翻迷五色，遇合古难之。\n访我鸳湖上，真足慰心期。\n醉谈兵，愁论世，夜阑时。\n自怜磊块，近来鬓底两三丝。\n目送云帆西去，肠断风尘北起，老泪欲垂垂。\n骐骥思长坂，好鸟择高枝。",
        "dynasty": "宋",
        "collection_info": null
    },
    {
        "title": "青玉案 十年三过苏台路",
        "author": "吴潜",
        "content": "十年三过苏台路。\n还又是、匆匆去。\n迅景流光容易度。\n鹭洲鸥渚，苇汀芦岸，总是消魂处。\n苍烟欲合斜阳暮。\n付与愁人砌愁句。\n为问新愁愁底许。\n酒边成醉，醉边成梦，梦断前山雨。",
        "dynasty": "宋",
        "collection_info": null
    },
    {
        "title": "水调歌头 榆塞脱忧责",
        "author": "吴潜",
        "content": "榆塞脱忧责，兰径遂游嬉。\n吾年逾六望七，休退已称迟。\n日日登山临水，夜夜早眠晏起，岂得不便宜。\n有酒数杯酒，无事一枰棋。\n休更□，世途恶，宦久羁。\n□深林密，去路人物两忘机。\n昨日既盟鸥鹭，今日又盟猿鹤，终久以为期。\n蜀魄不知我，犹道不如归。",
        "dynasty": "宋",
        "collection_info": null
    },
    {
        "title": "水调歌头 有客抱幽独",
        "author": "吴潜",
        "content": "有客抱幽独，高立万人头。\n东湖千顷烟雨，占断几春秋。\n自有茂林修竹，不用买花沽酒，此乐若为酬。\n秋到天空阔，浩气与云浮。\n叹吾曹，缘五斗，尚迟留。\n练江亭下，长忆闲了钓鱼舟。\n矧更飘摇身世，又更奔腾岁月，辛苦复何求。\n咫尺桃源隔，他日拟重游。",
        "dynasty": "宋",
        "collection_info": null
    },
    {
        "title": "满江红 唤出山来",
        "author": "吴潜",
        "content": "唤出山来，把鸥鹭、盟言轻食。\n依旧是、江涛如许，雨帆烟笛。\n歌罢莫愁檀板缓，杯倾白堕琼酥滴。\n但惊心、十六载重来，征埃客。\n秋风鬓，应非昔。\n夜雨约，聊相觅。\n叹主恩未报，无多来日。\n故国千年龙虎势，神州万里鼪鼯迹。\n笑谢儿、出手便呼卢，摴蒱掷。",
        "dynasty": "宋",
        "collection_info": null
    },
    {
        "title": "满江红 玛瑙冈头",
        "author": "吴潜",
        "content": "玛瑙冈头，左酾酒、右持螯食。\n怀旧处，磨东冶剑，弄清溪笛。\n望里尚嫌山是障，醉中要卷江无滴。\n这一堆、心事总成灰，苍波客。\n叹俯仰，成今昔。\n愁易揽，欢难觅。\n正平芜远树，落霞残日。\n自笑频招猿鹤怨，相期早混渔樵迹。\n把是非、得失与荣枯，虚空掷。",
        "dynasty": "宋",
        "collection_info": null
    },
    {
        "title": "沁园春 夜雨三更",
        "author": "吴潜",
        "content": "夜雨三更，有人敧枕，晓檐报晴。\n算顽云痴雾，不难扫荡，青天白日，元自分明。\n权植油幢，聊张皂纛，坐听前驺鼓角鸣。\n君休诧，岂宣申南翰，成旦东征。\n鸿冥。\n哽噎秋声。\n正万里榆关未罢兵。\n幸扬州上督，为吾石友，荆州元帅，是我梅兄。\n约束鲸鲵，奠安鼪鼠，更使嵎夷海晏清。\n连宵看，怕天狼隐耀，太白沈枪。",
        "dynasty": "宋",
        "collection_info": null
    },
    {
        "title": "沁园春 笑指颓龄",
        "author": "吴潜",
        "content": "笑指颓龄，循环雌甲，卦数已圆。\n叹蜀公高洁，休官去岁，温公耆旧，入社今年。\n底事崎岖，苍颜白发，犹拥貔貅护海堧。\n君恩重，算何能报国，未许归田。\n遥怜。\n宛居山前。\n正水涨溪肥系钓船。\n纵葵榴花闹，菖蒲酒美，都成客里，争似家边。\n寄语儿曹，若为翁寿，只把鸥盟更要坚。\n翁还祝，愿欃枪日静，䆉稏云连。",
        "dynasty": "宋",
        "collection_info": null
    },
    {
        "title": "沁园春 二十年前",
        "author": "吴潜",
        "content": "二十年前，君王东顾，诏牧此州。\n念昔时豪杰，犹难辟阖，如金老大，却更迟留。\n四载相望，三春又半，邂逅劭农得纵游。\n田畴事，是桑条正长，麦含初抽。\n悠悠。\n身世何求。\n算七十迎头合罢休。\n谩绕堤旌纛，牵连鹢棹，喧天鼓吹，断送龙舟。\n翠巘层边，碧云堆处，一担担来天外愁。\n如何好，且同斟绿醑，自课清讴。",
        "dynasty": "宋",
        "collection_info": null
    },
    {
        "title": "宝鼎现 晚风微动",
        "author": "吴潜",
        "content": "晚风微动，净扫天地，云裾霞绮。\n将海外、银蟾推上，相映华灯辉万砌。\n看舞队、向梅梢然昼，丹焰玲珑玉蕊。\n渐陆地、金莲吐遍，恰似楼台临水。\n老子欢意随人意。\n引红裙、钗宝钿翠。\n穿夜市、珠筵玳席。\n多少吴讴联越吹。\n绣幕卷、散缤纷香雾，笼定团圆锦里。\n认一点、星球挂也，士女桃源洞里。\n闻说旧日京华，般百戏、灯棚如履。\n待端门排宴，三五传宣禁侍。\n愿乐事、这回重见，喜庆新开起。\n瞻圣主、齐寿南山，势拱东南百二。",
        "dynasty": "宋",
        "collection_info": null
    },
    {
        "title": "昼锦堂 绮毂团成",
        "author": "吴潜",
        "content": "绮毂团成，珠玑搦就，极目灯火楼台。\n七子八仙三教，耍队相挨。\n管箫笙簧相间斗，远如声韵碧霄来。\n环千炬，宝栅绛纱，云球雾衮交加。\n千里人笑乐，游妓合、脂尘香霭笼街。\n尽道今宵节物，天与安排。\n晚来风阵全收了，夜阑还放月儿些。\n休辞醉，长愿每年时候，一样情怀。",
        "dynasty": "宋",
        "collection_info": null
    },
    {
        "title": "贺新郎 未是全衰暮",
        "author": "吴潜",
        "content": "未是全衰暮。\n但相思、昭亭数曲，水村烟墅。\n只比儿儿额上寿，尚有时光如许。\n况坎子、常交离午。\n须信火龙能陆战，更驱他、水虎蟠沧浦。\n昆仑顶，时飞度。\n东皇蓦向昆仑遇。\n道如今、金阶玉陛，待卿阔步。\n犹恐荆人攀恋切，未放征帆高举。\n怕公去、狐狸嗥舞。\n江汉一时谁作者，想声声、赞祝明良聚。\n天下久，望霖雨。",
        "dynasty": "宋",
        "collection_info": null
    },
    {
        "title": "贺新郎 拍手阑干外",
        "author": "吴潜",
        "content": "拍手阑干外。\n想回头、人非物是，不知何世。\n万事情知都是梦，聊复推迁梦里。\n也幻出、云山烟水。\n白白红红虽褪尽，尽倡条、浪蕊皆春意。\n时可醉，醉扶起。\n瀛洲旧说神仙地。\n奈江南、猿啼鹤泪，怨怀如此。\n三五阿婆涂抹遍，多少残樱剩李。\n又过雨、亭皋初霁。\n惭愧故人相问讯，但一回、一见苍颜耳。\n谁念我，鹪鹩志。",
        "dynasty": "宋",
        "collection_info": null
    },
    {
        "title": "贺新郎 宇宙原无外",
        "author": "吴潜",
        "content": "宇宙原无外。\n问当年、渠缘底事，强逃人世。\n争似刘郎栽种后，长恁玄都观里。\n何用羡、武陵溪水。\n一见桃花还一笑，领春工、千古无穷意。\n儿女恨，且收起。\n洞中空阔多闲地。\n但人间、羊肠九折，未能知此。\n我已衰翁君渐老，那复颠张醉李。\n看翻覆、雨阴风霁。\n捱得清和时候了，舣扁舟、只待归来耳。\n惟处静，解吾志。",
        "dynasty": "宋",
        "collection_info": null
    },
    {
        "title": "贺新郎 了却儿痴外",
        "author": "吴潜",
        "content": "了却儿痴外。\n撰园林、亭台馆榭，谩当吾世。\n红楯朱桥相映带，人在百花丛里。\n更依约、垂杨衬水。\n桧柏芙蓉橙桂菊，也还须、收拾秋冬意。\n闲坐久，忽惊起。\n繁华寂寞千年地。\n便渊明、桃源记在，几人知此。\n双手上还银菟印，趁得东风行李。\n看鄮岭、鄞江澄霁。\n从此归欤无一欠，但君恩、天大难酬耳。\n嗟倦鸟，投林志。",
        "dynasty": "宋",
        "collection_info": null
    },
    {
        "title": "贺新郎 雪鬓难重绿",
        "author": "吴潜",
        "content": "雪鬓难重绿。\n但け然、黄庭境界，抱藏龟六。\n也向无何乡里去，白堕舟边漾渌。\n算种种、尘缘都足。\n争那名缰犹系绊，尽辜他、猿鹤双溪曲。\n时又夏，暑将溽。\n虚舟飘瓦何烦歜。\n奈羊肠、千歧万折，近来纯熟。\n怅望老仙烟水外，惟把江云送目。\n想裴墅、碧梧金竹。\n安得结庐相近傍，买闲田、数亩躬耕筑。\n已梦断，大槐国。",
        "dynasty": "宋",
        "collection_info": null
    },
    {
        "title": "贺新郎 燕子呢喃语",
        "author": "吴潜",
        "content": "燕子呢喃语。\n小园林、残红剩紫，已无三数。\n绿叶青枝成步障，空有蜂旋蝶舞。\n又宝扇、轻摇初暑。\n芳沼拳荷舒展尽，便回头、乱拥宫妆女。\n惊岁月，能多许。\n家山占断凫鸥渚。\n最相宜、岚烟水月，雾云霏雨。\n三岛十洲虽铁铸，难把归舟系取。\n且放我、渔樵为与。\n从此细斟昌歜酒，况神仙洞府无邀阻。\n何待结，长生缕。",
        "dynasty": "宋",
        "collection_info": null
    },
    {
        "title": "贺新郎 碧沼横梅屋",
        "author": "吴潜",
        "content": "碧沼横梅屋。\n水平堤、双双翠羽，引雏偷浴。\n倚户无人深院静，犹忆棋敲嫩玉。\n还又是、朱樱初熟。\n手绾提炉香一炷，黯消魂、伫立阑干曲。\n闲转步，数修竹。\n新来有个眉峰蹙。\n自王姚、后魏都褪，只成愁独。\n凤带鸾钗宫样巧，争奈腰圈倦束。\n谩困倚、云鬟堆绿。\n淡月帘栊黄昏后，把灯花、印约休轻触。\n花烬落，泪珠簌。",
        "dynasty": "宋",
        "collection_info": null
    },
    {
        "title": "贺新郎 宝扇驱纤暑",
        "author": "吴潜",
        "content": "宝扇驱纤暑。\n又凄凉、蒲觞菰忝，异乡重午。\n巧索从来无人系，惟对榴花自语。\n也何用、讴秦舞楚。\n生愧孟尝搀一日，叹三千、客汗挥成雨。\n如伯始，谩台傅。\n循环浩劫无终古。\n但坤牛、干马抽换，是长生谱。\n安得笺天天便许，归炼金翁木父。\n问海运、争如穴处。\n一笑流行还坎止，算陈陈、往事俱灰土。\n南墅鹤，想思主。",
        "dynasty": "宋",
        "collection_info": null
    },
    {
        "title": "暗香 晓霜一色",
        "author": "吴潜",
        "content": "晓霜一色。\n正恁时陇上，征人横笛。\n驿史不来，借问孤芳为谁折。\n休说和羹未晚，都付与、逋仙吟笔。\n算只是，野店疏篱，樵子共争席。\n寒圃，众籁寂。\n想暗里度香，万斛堆积。\n恼他鼻观，巡索还无最堪忆。\n萼绿堂前一笑，封老干、苔青莓碧。\n春漏也，应念我、要归未得。",
        "dynasty": "宋",
        "collection_info": null
    },
    {
        "title": "疏影 佳人步玉",
        "author": "吴潜",
        "content": "佳人步玉。\n待月来弄影，天挂参宿。\n冷透屏帏，清入肌肤，风敲又听檐竹。\n前村不管深雪闭，犹自绕、枝南枝北。\n算平生、此段幽奇，占压百花曾独。\n闲想罗浮旧恨，有人正醉里，姝翠蛾绿。\n梦断魂惊，几许清凉，却是千林梅屋。\n鸡声野渡溪桥滑，又角引、戌楼悲曲。\n怎得知、清足亭边，自在杖藜巾幅。",
        "dynasty": "宋",
        "collection_info": null
    },
    {
        "title": "暗香 雪来比色",
        "author": "吴潜",
        "content": "雪来比色。\n对澹然一笑，休喧笙笛。\n莫怪广平，铁石心肠为伊折。\n偏是三花两蕊，消万古、才人骚笔。\n尚记得，醉卧东园，天幕地为席。\n回首，往事寂。\n正雨暗雾昏，万种愁积。\n锦江路悄，媒聘音沈两空忆。\n终是茅檐竹户，难指望、凌烟金碧。\n憔悴了、羌管里，怨谁始得。",
        "dynasty": "宋",
        "collection_info": null
    },
    {
        "title": "疏影 寒梢砌玉",
        "author": "吴潜",
        "content": "寒梢砌玉。\n把胆瓶顿了，相伴孤宿。\n寂寞幽窗，筛影横斜，宜松更自宜竹。\n残更蝶梦知何处，□只在、昭亭山北。\n问平生、雪压霜欺，得似老枝擎独。\n何事胭脂点染，认桃与辨杏，枝叶青绿。\n莫是冰姿，改换红妆，要近金门朱屋。\n繁华艳丽如飞电，但宛转、断歌零曲。\n且不如、藏白收香，旋学世间边幅。",
        "dynasty": "宋",
        "collection_info": null
    },
    {
        "title": "暗香 澹然绝色",
        "author": "吴潜",
        "content": "澹然绝色。\n记故园月下，吹残龙笛。\n怅望楚云，日日归心大刀折。\n犹怕冰条冷蕊，轻点污、丹青凡笔。\n可怪底，屈子离骚，兰蕙独前席。\n院宇，深更寂。\n正目断古邗，暮霭凝积。\n何郎旧梦，四十馀年尚能忆。\n须索梅兄一笑，但矫首、层霄空碧。\n春在手、人在远，倩谁寄得。",
        "dynasty": "宋",
        "collection_info": null
    },
    {
        "title": "疏影 嗤琼笑玉",
        "author": "吴潜",
        "content": "嗤琼笑玉。\n向画堂可肯，风露边宿。\n耐冻禁寒，便瘦宜枯，前生莫是孤竹。\n从来不上春工谱，梦不到、沈香亭北。\n算只消、澹影疏香，伴个幽栖人独。\n莫待痴蜂呆蝶，倩青女捺住，多少红绿。\n落雁寒芦，翠鸟冰枝，近傍三间茅屋。\n□□□□□□□，□□□、□□□□。\n想这般，夷旷襟怀，渺视干员坤幅。",
        "dynasty": "宋",
        "collection_info": null
    },
    {
        "title": "暗香 九垓共色",
        "author": "吴潜",
        "content": "九垓共色。\n想洛滨剑客，吹呼长笛。\n貏豸老松，别树平欺烂柯折。\n应是千官鹤舞，腾贺表、谁家椽笔。\n赐宴也，内劝宣来，真个是瑶席。\n休怪，巷陌寂。\n有一种可人，扫了还积。\n悲饥闭户，僵卧袁安我偏忆。\n凝望天童列嶂，谁大胆、偷藏遥碧。\n待问讯、清友看，怕难认得。",
        "dynasty": "宋",
        "collection_info": null
    },
    {
        "title": "疏影 千门委玉",
        "author": "吴潜",
        "content": "千门委玉。\n是个人富贵，才隔今宿。\n冒栋摧檐，都未商量，呼童且伴庭竹。\n千蹊万径行踪灭，渺不认、溪南溪北。\n问白鸥，此际谁来，短艇钓鱼翁独。\n偏爱山茶雪里，放红艳数朵，衣素裳绿。\n兽炭金炉，羔酒金锺，正好笙歌华屋。\n敲冰煮茗风流衬，念不到、有人洄曲。\n但老农、欢笑相呼，麦被喜添全幅。",
        "dynasty": "宋",
        "collection_info": null
    },
    {
        "title": "水龙吟 十洲三岛蓬壶",
        "author": "吴潜",
        "content": "十洲三岛蓬壶，是花锦、一团装就。\n轻车细辇，绮罗香里，夜光如昼。\n朱户笙箫，画楼帘幕，有人回首。\n想金莲灿烂，星球缥缈，那风景、年时旧。\n应念白头太守。\n怎红旗、六街穿透。\n铺排玳席，追陪珠履，且酾春酎。\n楚舞秦讴，半慵莺舌，叠翻鸳袖。\n把千门喜色，万家和气，祝君王寿。",
        "dynasty": "宋",
        "collection_info": null
    },
    {
        "title": "永遇乐 和气熏来",
        "author": "吴潜",
        "content": "和气熏来，这般光景，管无风雨。\n画栋朱甍，锦坊绣巷，娘子将嫫母。\n星球高挂，灯楼趱出，良夜正消增五。\n遨头事，牙旗铁马，且还那时鄞府。\n甘泉见说，捷书频奏，渐次不烦颦鼓。\n双凤云间，六鳌海上，祝赞齐手舞。\n三呼声里，君王万寿，岁岁传柑笑语。\n便都把，升平旧曲，腔儿旋补。",
        "dynasty": "宋",
        "collection_info": null
    },
    {
        "title": "永遇乐 天上人间",
        "author": "吴潜",
        "content": "天上人间，这般光景，管无风雨。\n绣户珠帘，锦坊花巷，戏队将嫫母。\n月扇团圆，星球灿烂，路偏市三街五。\n升平事，牙旗铁马，且还旧家藩府。\n三垂见说，凯歌频奏，渐次不烦颦鼓。\n双凤云间，六鳌尘外，想间都人欢舞。\n火城春近，金莲地市，消夜果边曾语。\n如今但，梅花纸帐，睡魔欠补。",
        "dynasty": "宋",
        "collection_info": null
    },
    {
        "title": "永遇乐 祝告天公",
        "author": "吴潜",
        "content": "祝告天公，放灯时节，且收今雨。\n万户今门，六街三市，绽水晶云母。\n香车宝马，珠帘翠幕，不怕禁更敲五。\n霓裳曲，惊回好梦，误游紫宫朱府。\n沈思旧日京华，风景逗晓，犹听戏鼓。\n分镜圆时，断钗合处，倩笑歌与舞。\n如今闲院，蜂残蛾褪，消夜果边自语。\n亏人日煞，梅花纸帐，权将睡补。",
        "dynasty": "宋",
        "collection_info": null
    },
    {
        "title": "隔浦莲・隔浦莲近拍 兰桡环城数叠",
        "author": "吴潜",
        "content": "兰桡环城数叠。\n雾雨侵帘箔。\n翠竹交苍树，幽鸟声声如答。\n苇岸游绿鸭。\n暮山合。\n天际浓云罨，水周币。\n提携一醉，浊贤清圣欢洽。\n瀛洲美景，尽道东南都压。\n今日愁颜回笑颊。\n飞屧。\n且将萱草归插。",
        "dynasty": "宋",
        "collection_info": null
    },
    {
        "title": "隔浦莲・隔浦莲近拍 扇荷偷换羽葆",
        "author": "吴潜",
        "content": "扇荷偷换羽葆。\n院宇人声窈。\n独步亭皋下，阑干并、栖幽鸟。\n新雨抽嫩草。\n檐花闹。\n一片萍铺沼。\n燕雏小。\n书空底事，那堪手版持倒。\n今来古往，几见北邙人晓。\n乡号无何但日到。\n休觉。\n陶然身世尘表。",
        "dynasty": "宋",
        "collection_info": null
    },
    {
        "title": "水调歌头 小队旌旗出",
        "author": "吴潜",
        "content": "小队旌旗出，画鹢倚嵩竹。\n青秧白水无际，中有一犁耕。\n听得田翁相语，今岁时年恰好，眨眼是秋成。\n老守何能解，持此报皇明。\n望家山，千里外，楚云平。\n良田二顷，非村非郭枕柴局。\n况有檐林香透，更有杨堤阴合，魂梦每宵征。\n巴得西风起，吾亦文前程。",
        "dynasty": "宋",
        "collection_info": null
    },
    {
        "title": "水调歌头 老圃无关锁",
        "author": "吴潜",
        "content": "老圃无关锁，放客意中行。\n颇欣天地开阔，烟钓与云耕。\n荷长亭亭翠盖，竹长森森翠葆，景致闹装成。\n几树榴花发，映水色偏明。\n绮楼空，金屋静，恨难平。\n鼓笙潇笛，谁怜冷落暗尘局。\n回首百年人事，转眼几番今古，日迈月俱征。\n且尽一杯酒，退步是前程。",
        "dynasty": "宋",
        "collection_info": null
    },
    {
        "title": "水调歌头 过了中秋后",
        "author": "吴潜",
        "content": "过了中秋后，今夜月方佳。\n看来前夜圆满，才自阙些些。\n扫尽乌云黑雾，放出青霄碧落，恰似我情怀。\n把酒自斟酌，脱落到形骸。\n问渠侬，分玉镜，断金钗。\n少年心事，不知容易鬓边华。\n千古天同此月，千古人同此兴，不是旋安排。\n安得高飞去，长以月为家。",
        "dynasty": "宋",
        "collection_info": null
    },
    {
        "title": "水调歌头 重九先三日",
        "author": "吴潜",
        "content": "重九先三日，领客上危楼。\n满城风雨都住，天亦相邀头。\n右手持杯满泛，左手持螯大嚼，萸菊互相酬。\n徒倚阑干角，一笑与云浮。\n望平畴，千万顷，稻粱收。\n江澄海晏无事，赢得小迟留。\n但恨流光抹电，假似年华七十，只有六番秋。\n戏马台休问，破帽已飕飕。",
        "dynasty": "宋",
        "collection_info": null
    },
    {
        "title": "水调歌头 天宇正高爽",
        "author": "吴潜",
        "content": "天宇正高爽，更蹑最高楼。\n长风为我驱驾，极目海山头。\n不用牛山孟浩，不用齐山杜牧，人景自堪酬。\n举酒酹空阔，汗漫与为游。\n拈黄花，怜白首，恨难收。\n颓龄使汝能制，何待更封留。\n眼底朱甍画栋，往往人非物是，蟋蟀自鸣秋。\n万里一搔首，无处着萧飕。",
        "dynasty": "宋",
        "collection_info": null
    },
    {
        "title": "水调歌头 屯结海云阵",
        "author": "吴潜",
        "content": "屯结海云阵，奋击藉雷公。\n忽然天宇轩豁，杲日正当空。\n照出榴花丹艳，映出栀花玉色，生意与人同。\n闭纵一翻手，造化不言功。\n想平畴，禾穟穟，黍芄芄。\n老农拍手相问，相劳笑声中。\n办取黄鸡白酒，演了山歌村舞，等得庆年丰。\n此际莼鲈客，倚楫待西风。",
        "dynasty": "宋",
        "collection_info": null
    },
    {
        "title": "二郎神 古稀近也",
        "author": "吴潜",
        "content": "古稀近也，是六十五翁生日。\n恰就得端阳，艾人当户，朱笔书符大吉。\n卦气周来从新起，怕白发、苍颜难必。\n随见定性缘，餐饥眠困，喜无秋唧。\n盈溢。\n书生做到，能高官秩。\n况碌碌儿曹，望郎明郡，叨冒差除不一。\n积世主恩，满家天禄，婚嫁近来将毕。\n还自祝，愿早悬车里社，始为收拾。",
        "dynasty": "宋",
        "collection_info": null
    },
    {
        "title": "二郎神 近时厌雨",
        "author": "吴潜",
        "content": "近时厌雨，喜午日、放开天日。\n不用辟兵符，从今去也，管定千祥万吉。\n已报甘泉新捷到，况更是、年丰堪必。\n任景物换来，蛙鸣蝉噪，耳边𠿏唧。\n洋溢。\n尽教愿乞，兵厨闲秩。\n看恰好圆池，随宜亭榭，人道瀛洲压一。\n且恁浮沈，奈何衰悴，惟怕牧之名毕。\n安得去，占却三神绝顶，瑞芝同拾。",
        "dynasty": "宋",
        "collection_info": null
    },
    {
        "title": "传言玉女 众绿亭前",
        "author": "吴潜",
        "content": "众绿亭前，都是郁葱佳气。\n越姬吴媛，粲珠钿翠珥。\n红消粉褪，几许粗桃凡李。\n连珠宝炬，两行缇骑。\n自笑衰翁，又行春锦绣里。\n禁肴宫酝，记当年宣赐。\n休嫌拖逗，且向画堂频醉。\n从今开庆，万欢千喜。",
        "dynasty": "宋",
        "collection_info": null
    },
    {
        "title": "满江红 芳景无多",
        "author": "吴潜",
        "content": "芳景无多，又还是、乱红飞坠。\n空怅望、昭亭深处，家山桃李。\n柳眼花心都脱换，蜂须蝶翅难沾缀。\n谩相携、一笑竞良辰，春醪美。\n金兽艺，香风细。\n金凤拍，歌云腻。\n尽秦箫燕管，但逢场尔。\n只恐思乡情味恶，怎禁寒食清明里。\n问此翁、不止四宜休，翁归未。",
        "dynasty": "宋",
        "collection_info": null
    },
    {
        "title": "满江红 聊把芳尊",
        "author": "吴潜",
        "content": "聊把芳尊，殷勤勤、斜阳休坠。\n吾老矣，难从仙客，采丹丘李。\n且趁风光一百五，园林尚有残红缀。\n更忉忉、百舌对般春，生能美。\n鸾钗绊，游丝细。\n鸳袖惹，香尘腻。\n想吴姬越女，踏青才尔。\n争似江南樗枥社，俚歌声拂行云里。\n又枝头、梅子正酸时，莺知未。",
        "dynasty": "宋",
        "collection_info": null
    },
    {
        "title": "满江红 楼观峥嵘",
        "author": "吴潜",
        "content": "楼观峥嵘，浑疑是、天风吹坠。\n金屋窈，几时曾贮，粗桃凡李。\n镜断钗分人去后，画阑文砌苍苔缀。\n想当年、日日醉芳丛，侯鲭美。\n春水涨，鳞鳞细。\n春草暗，茸茸腻。\n算留连光景，古犹今尔。\n椿菌鸠鹏休较计，倚空一笑东风里。\n喜知时、好雨夜来稠，秧青未。",
        "dynasty": "宋",
        "collection_info": null
    },
    {
        "title": "满江红 一笑相携",
        "author": "吴潜",
        "content": "一笑相携，且休管、兔升乌坠。\n那更是，可人宾客，未饶崔李。\n金叵罗中醽醁莹，玉玲珑畔歌珠缀。\n望湖光、一片浸韶光，真双美。\n云絮襞，能纤细。\n云彩聚，能黏腻。\n料出山归岫，等闲间尔。\n碧沚风流人去后，石窗景物春深里。\n算邯郸、客梦几惊残，炊犹未。",
        "dynasty": "宋",
        "collection_info": null
    },
    {
        "title": "满江红 问海棠花",
        "author": "吴潜",
        "content": "问海棠花，谁留恋、未教飘坠。\n真个好，一般标格，聘梅奴李。\n怯冷拟将苏幕护，怕惊莫把金铃缀。\n望铜梁、玉垒正春深，花空美。\n非粉饰，肌肤细。\n非涂泽，胭脂腻。\n恐人间天上，少其伦尔。\n西子颦收初雨后，太真浴罢微暄里。\n又明朝、杨柳插清明，鹃归未。",
        "dynasty": "宋",
        "collection_info": null
    },
    {
        "title": "满江红 把手西园",
        "author": "吴潜",
        "content": "把手西园，有山色、波光相对。\n金马客，明朝飞棹，水肥帆驶。\n问我年华旬并七，异乡时景春巴二。\n最堪怜、游子送行人，垂杨外。\n聊小小，旌旗队。\n聊且且，笙歌载。\n正冥蒙烟雨，许多情态。\n南北枝头犹点缀，东西玉畔休辞避。\n待莼鲈、归思动西风，相携未。",
        "dynasty": "宋",
        "collection_info": null
    },
    {
        "title": "满江红 斫却凡柯",
        "author": "吴潜",
        "content": "斫却凡柯，放岩桂、出些头地。\n从此去，引风披露，畅条昌蕊。\n待得清香千万斛，且饶老子为知己。\n趁今宵、新月驾空来，浮觞里。\n刘安笑，淹留耳。\n吴猛约，何时是。\n想故山深处，翠垂金缀。\n须信人生归去好，他乡未必江山美。\n问钗头、十二意如何，非吾事。",
        "dynasty": "宋",
        "collection_info": null
    },
    {
        "title": "满江红 试问平生",
        "author": "吴潜",
        "content": "试问平生，几番见、中秋明月。\n今老矣，一年紧似，一年时节。\n底事层阴生障碍，不教玉界冰壶彻。\n莫垣娥、嫌此白头翁，心肠别。\n风动处，浮云揭。\n云绽处，清光泄。\n倩何人扫荡，大家澄澈。\n且掉悲欢离合事，相逢只怕尊中竭。\n放儿童、今夜上清霄，探蟾穴。",
        "dynasty": "宋",
        "collection_info": null
    },
    {
        "title": "满江红 丹桂重开",
        "author": "吴潜",
        "content": "丹桂重开，向此际、十分香足。\n最好处，云为幕护，雨为膏沐。\n树杪层层如宝盖，枝头点点犹金粟。\n算人间、天上更无花，风流独。\n玉坛畔，仙娥簇。\n玉梁上，仙翁掬。\n叹吾今老矣，两难追逐。\n休把淹留成感慨，时间赏玩时闲福。\n怕今宵、芳景便凋零，高烧烛。",
        "dynasty": "宋",
        "collection_info": null
    },
    {
        "title": "满江红 岁岁重阳",
        "author": "吴潜",
        "content": "岁岁重阳，何曾是、两般时景。\n人自有、悲欢离合，晦明朝暝。\n日月湖边来往艇，楼台水底参差影。\n又何妨、时暂狎沧波，轻鸥并。\n闲顿放，朱门静。\n新结裹，朱帘整。\n尽百年人事，移场换境。\n欲插黄花身已老，强倾绿醑心先醒。\n羡游鱼、有钓不能收，钩空饼。",
        "dynasty": "宋",
        "collection_info": null
    },
    {
        "title": "满江红 安晚堂前",
        "author": "吴潜",
        "content": "安晚堂前，梅开尽、都无留萼。\n依旧是、铁心老子，故情堪托。\n长恐寿阳脂粉污，肯教摩诘丹青摸。\n纵沈香、为榭彩为园，难安着。\n高节耸，清名邈。\n翻李俗，粗桃恶。\n但山矾行辈，可来参错。\n六出不妨添羽翼，百花岂愿当头角。\n尽暗香、疏影了平生，何其乐。",
        "dynasty": "宋",
        "collection_info": null
    },
    {
        "title": "满江红 犹记长安",
        "author": "吴潜",
        "content": "犹记长安，共攀折、琼林仙萼。\n人已去，年年梅放，怨怀谁托。\n和靖吟魂应未醒，补之画手何能摸。\n更堪怜、老子此时来，愁难着。\n云昼晚，烟宵邈。\n春欲近，风偏恶。\n早阑干片片，飘零相错。\n邂逅聊拼花底醉，迟留莫管城头角。\n且起居、魏卫国夫人，闻安乐。",
        "dynasty": "宋",
        "collection_info": null
    },
    {
        "title": "满江红 问信江梅",
        "author": "吴潜",
        "content": "问信江梅，渐推出、红苞绿萼。\n堪爱处，平生怀抱，岁寒为托。\n瘦骨皱皮犹老硬，孤标独韵难描摸。\n怕东君、压住等春来，鞭先着。\n止渴事，风烟邈。\n和羹事，风波恶。\n想翠禽啁哳，笑他都错。\n争似花开颓醉玉，月天更引霜天角。\n便一年、强作十年人，山中乐。",
        "dynasty": "宋",
        "collection_info": null
    },
    {
        "title": "满江红 寒食清明",
        "author": "吴潜",
        "content": "寒食清明，叹人在、天涯海角。\n饶锦绣，十洲装就，只成离索。\n岁去已空莺燕侣，年来尽负鸥凫约。\n想南溪、溪水一篙深，孤舟泊。\n天向晚，东风恶。\n春向晚，花容薄。\n又荼縻架底，绿阴成幄。\n舴艋也闻钲鼓闹，秋千半当笙歌乐。\n问山公、倒载接�奈蓿�都休却。",
        "dynasty": "宋",
        "collection_info": null
    },
    {
        "title": "满江红 钉饾残花",
        "author": "吴潜",
        "content": "钉饾残花，也随分、红红白白。\n缘底事，春才好处，又成轻别。\n芳草凄迷归路远，子规更叫黄昏月。\n倚阑干、触处是浓愁，凭谁说。\n我不厌，尊罍挈。\n君莫放，笙歌彻。\n自河南丞相，有兹宾客。\n一笑何曾千古换，半醺便觉干坤窄。\n怕转头、天际望归舟，江山隔。",
        "dynasty": "宋",
        "collection_info": null
    },
    {
        "title": "满江红 午枕神游",
        "author": "吴潜",
        "content": "午枕神游，晓鸡唱、城关偷度。\n俄顷里、笋舆伊轧，征夫前路。\n路入江南天地阔，黄云翠浪千千亩。\n有皤翁、三五喜相迎，邻田父。\n旋策杖，寻幽圃。\n旋挈榼，陈高俎。\n疑此身归去，朱陵丹府。\n布谷数声惊梦断，纱窗小阵梅黄雨。\n把人间、万事一般看，投芳醑。",
        "dynasty": "宋",
        "collection_info": null
    },
    {
        "title": "满江红 回首家园",
        "author": "吴潜",
        "content": "回首家园，竹多屋、水还多竹。\n那更是，千峰凝翠，一溪凝绿。\n多谢故人相问讯，奚奴步步收珠玉。\n叹暮林、飞鸟也知还，寻归宿。\n遍历了，岳与牧。\n享过了，官与禄。\n算平生万事，尽无不足。\n争奈乞身犹未可，只缘欠种清闲福。\n想瞿硎、仙子亦相思，山之隩。",
        "dynasty": "宋",
        "collection_info": null
    },
    {
        "title": "念奴娇 一般妙质",
        "author": "吴潜",
        "content": "一般妙质，笑乐天、夸诧小蛮樊素。\n万炳参差罗翠扇，全队西方靓女。\n不假施朱，也非涂碧，所乐惟幽浦。\n神仙姑射，算来合共游处。\n一任冶妓秾姬，采莲歌里，尽是相思苦。\n花气荷馨清入骨，长傍银河东注。\n月澹风轻，雾晞烟细，忽洒霏微雨。\n此时心事，美人泽畔停伫。",
        "dynasty": "宋",
        "collection_info": null
    },
    {
        "title": "念奴娇 为嫌涂抹",
        "author": "吴潜",
        "content": "为嫌涂抹，向万红丛里，澹然疑素。\n非粉非酥能样别，只是凌波仙女。\n隋沼浓妆，汉池冶态，争似沧浪浦。\n净鸥洁鹭，有时飞到佳处。\n梦绕太华峰巅，与天一笑，不觉跻攀苦。\n十丈藕船游汗漫，何惜浮生孤注。\n午鼓惊回，依然尘世，扑簌疏窗雨。\n起来寂寞，倚阑一饷愁伫。",
        "dynasty": "宋",
        "collection_info": null
    },
    {
        "title": "念奴娇 白苹影里",
        "author": "吴潜",
        "content": "白苹影里，向何人可话，平生心素。\n月魄冰魂凝结就，犹薄湘妃洛女。\n吴沼芙蓉，陈陂菡萏，散入玄珠浦。\n采花蜂蝶，雾深都忘归去。\n堪笑并蒂霞冠，双头酡脸，只为多情苦。\n空遣隔江游冶子，撩乱心飞目注。\n同出泥涂，独标玉质，不是曼陀雨。\n风清露冷，有人长自迟伫。",
        "dynasty": "宋",
        "collection_info": null
    },
    {
        "title": "念奴娇 天然皓质",
        "author": "吴潜",
        "content": "天然皓质，想当年此种，来从太素。\n一点红尘都不染，罗列蟾宫玉女。\n色压薝林，香欺兰畹，肯向闻筝浦。\n灵龟千岁，有时游漾其处。\n应念社结庐山，翻嗤靖节，底事攒眉苦。\n纽叶为盘花当盏，有酒何妨频注。\n太液波边，昆明池上，岂必沾金雨。\n从教同辈，为他皦皦凝伫。",
        "dynasty": "宋",
        "collection_info": null
    },
    {
        "title": "念奴娇 午飙褪暑",
        "author": "吴潜",
        "content": "午飙褪暑，向绿阴深处，引杯孤酌。\n啼鸟一声庭院悄，日影偷移朱箔。\n杏落金丸，荷抽碧筒，景物挨排却。\n虚檐长啸，世缘菌簟篔箨。\n休问雪藕丝蒲，佩兰钿艾，旧梦都高阁。\n惟有流莺当此际，舌弄笙簧如约。\n短棹双溪，么锄三径，归计犹谁托。\n料应猿鹤，近来都怨离索。",
        "dynasty": "宋",
        "collection_info": null
    },
    {
        "title": "八声甘州 向鄞江、面熟是熏风",
        "author": "吴潜",
        "content": "向鄞江、面熟是熏风，吹燕麦凫葵。\n赖君王洪福，河清可晏，物阜人熙。\n想见搴帷使者，随处采声诗。\n羡高禽矰弋，离贴天飞。\n飞到苍云深处，便敛收毛羽，望暮林归。\n可以人不若，刬地挂征衣。\n且招呼、曲生为友，对槐阴、时唱两三卮。\n今宵好，如钩佳月，放出光辉。",
        "dynasty": "宋",
        "collection_info": null
    },
    {
        "title": "感皇恩 老去最难禁",
        "author": "吴潜",
        "content": "老去最难禁，流光如水。\n甲子徒头试□指。\n年年生日，怕被旁人拈起。\n若攀儿额，颓龄犹未。\n方丈瀛洲，蓝溪碧沚。\n转眼鲈莼便秋意。\n君主定许，整顿江头行李。\n角巾归去也，休里第。",
        "dynasty": "宋",
        "collection_info": null
    },
    {
        "title": "谒金门 纱窗晓",
        "author": "吴潜",
        "content": "纱窗晓。\n杜宇数声声悄。\n真个不如归去好。\n天涯人已老。\n欹枕欲眠还觉。\n犹有青灯残照。\n谩道惜花春起早。\n家山千里杳。",
        "dynasty": "宋",
        "collection_info": null
    },
    {
        "title": "谒金门 停画鹢",
        "author": "吴潜",
        "content": "停画鹢。\n天外水澄烟碧。\n莫看遨头人似织。\n今年都老色。\n最苦今朝离夕。\n未卜今年归日。\n生怕晚风消酒力。\n愁城难借一。",
        "dynasty": "宋",
        "collection_info": null
    },
    {
        "title": "谒金门 山客野",
        "author": "吴潜",
        "content": "山客野。\n新把朝衔书写。\n应想江南樗枥下。\n踏歌鸡黍社。\n休问坤牛干马。\n大率人生且且。\n聊唤玉人斟玉斝。\n莫辞沈醉也。",
        "dynasty": "宋",
        "collection_info": null
    },
    {
        "title": "谒金门 风韵彻",
        "author": "吴潜",
        "content": "风韵彻。\n满架平平铺雪。\n贾女何郎盟共结。\n睡浓香更冽。\n春去悄怀怎说。\n却喜不闻蹄鴂。\n月夜时来闲蹀屧。\n故园三载别。",
        "dynasty": "宋",
        "collection_info": null
    },
    {
        "title": "浣溪沙 庆赏元宵只愿情",
        "author": "吴潜",
        "content": "庆赏元宵只愿情。\n天公每事秤能平。\n管教檐溜便收声。\n三市海巡那惜夜，九街社火亦争名。\n权将歌酒作工程。",
        "dynasty": "宋",
        "collection_info": null
    },
    {
        "title": "浣溪沙 春岸春风荻已芽",
        "author": "吴潜",
        "content": "春岸春风荻已芽。\n推排春事到芦花。\n只应推上鬓边华。\n投老未归真左计，久阴得霁且舒怀。\n红红白白有残葩。",
        "dynasty": "宋",
        "collection_info": null
    },
    {
        "title": "浣溪沙 海棠已绽牡丹芽",
        "author": "吴潜",
        "content": "海棠已绽牡丹芽。\n犹有东君向上花。\n不须惆怅怨春华。\n装缀园林新景物，推敲风月旧情怀。\n也饶浪蕊与浮葩。",
        "dynasty": "宋",
        "collection_info": null
    },
    {
        "title": "浣溪沙 正好江乡笋蕨芽",
        "author": "吴潜",
        "content": "正好江乡笋蕨芽。\n他乡却看担头花。\n只将蝶梦付南华。\n万事纷纭都入幻，一杯邂逅且忘怀。\n年年秋卉与春葩。",
        "dynasty": "宋",
        "collection_info": null
    },
    {
        "title": "浣溪沙 雨过池堂水长芽",
        "author": "吴潜",
        "content": "雨过池堂水长芽。\n放开晴日正宣花。\n十洲三岛撰繁华。\n水畔丽人唐客恨，山阴佳客晋人怀。\n可怜云蕊与风葩。",
        "dynasty": "宋",
        "collection_info": null
    },
    {
        "title": "浣溪沙 最好荼縻白间黄",
        "author": "吴潜",
        "content": "最好荼縻白间黄。\n消他蜂蝶采花忙。\n春残红粉厌梳妆。\n毕卓正思身夜瓮，刘章底用令秋霜。\n今宵帏枕十分香。",
        "dynasty": "宋",
        "collection_info": null
    },
    {
        "title": "浣溪沙 宫额新涂一半黄",
        "author": "吴潜",
        "content": "宫额新涂一半黄。\n蔷薇空自效颦忙。\n澹然风韵道家妆。\n可惜今宵无皓月，尚怜向晓有繁霜。\n何妨手拈一枝香。",
        "dynasty": "宋",
        "collection_info": null
    },
    {
        "title": "海棠春 海棠亭午沾疏雨",
        "author": "吴潜",
        "content": "海棠亭午沾疏雨。\n便一饷、胭脂尽吐。\n老去惜花心，相对花无语。\n羽书万里飞来处。\n报扫荡、狐嗥兔舞。\n濯锦古江头，飞景还如许。",
        "dynasty": "宋",
        "collection_info": null
    },
    {
        "title": "海棠春 嫩晴还更宜轻雨",
        "author": "吴潜",
        "content": "嫩晴还更宜轻雨。\n最好处、欲开未吐。\n一点聘梅心，千古凭谁语。\n脸霞晕锦娇人处。\n肯浪逐、红围翠舞。\n银烛莫高烧，春梦无多许。",
        "dynasty": "宋",
        "collection_info": null
    },
    {
        "title": "海棠春 苍龙夭矫停今雨",
        "author": "吴潜",
        "content": "苍龙夭矫停今雨。\n正不待、云吞雾吐。\n绝笑大夫松，今古闲言语。\n清光冷艳侵入处。\n漏月影、婆娑自舞。\n拟作岁寒人，此愿天应许。",
        "dynasty": "宋",
        "collection_info": null
    },
    {
        "title": "霜天晓角 倚花傍月",
        "author": "吴潜",
        "content": "倚花傍月。\n花底歌声彻。\n最好月筛花影，花月浸、香奇绝。\n双溪秋月洁。\n桂棹何时发。\n客里明朝送客，多少事、且休说。",
        "dynasty": "宋",
        "collection_info": null
    },
    {
        "title": "霜天晓角 此花此月",
        "author": "吴潜",
        "content": "此花此月。\n一般风流彻。\n更好参横斗转，更漏断、人声绝。\n有谁秋共洁。\n篱菊相将发。\n留取岁寒心事，待此际、向君说。",
        "dynasty": "宋",
        "collection_info": null
    },
    {
        "title": "霜天晓角 杯中吸月",
        "author": "吴潜",
        "content": "杯中吸月。\n桂树飞琼屑。\n莫道胡床老子，怕风露、向凄冽。\n回首云娥折。\n老大成痴绝。\n且醉今宵光景，莫容易、向人说。",
        "dynasty": "宋",
        "collection_info": null
    },
    {
        "title": "霜天晓角 为花问月",
        "author": "吴潜",
        "content": "为花问月。\n谁把金魂屑。\n犹有残英剩蕊，秋向老、香逾冽。\n且莫都攀折。\n有个人愁绝。\n纵使垣娥念旧，星星鬓、如何说。",
        "dynasty": "宋",
        "collection_info": null
    },
    {
        "title": "霜天晓角 新词唱彻",
        "author": "吴潜",
        "content": "新词唱彻。\n字字珠玑屑。\n更有张颠草圣，何止是、成双绝。\n金粟如霏雪。\n扫地为芳席。\n且令诸公一笑，怕明夜、无此月。",
        "dynasty": "宋",
        "collection_info": null
    },
    {
        "title": "霜天晓角 小山幽彻",
        "author": "吴潜",
        "content": "小山幽彻。\n遍地堆香雪。\n只恐今宵入梦，梦到处、魂孤绝。\n八公头已雪。\n淮南分半席。\n莫道淹留何事，且长啸、对佳月。",
        "dynasty": "宋",
        "collection_info": null
    },
    {
        "title": "霜天晓角 梅花一簇",
        "author": "吴潜",
        "content": "梅花一簇。\n花上千枝烛。\n照出靓妆姿态，看不足、咏不足。\n便欲和花宿。\n却被官身局。\n借问江南归未，今夜梦、难拘束。",
        "dynasty": "宋",
        "collection_info": null
    },
    {
        "title": "霜天晓角 秋凉佳月",
        "author": "吴潜",
        "content": "秋凉佳月。\n扫尽轻衫热。\n便欲乘风归去，冰玉界、琼林阙。\n不须持寸铁。\n孤吟风措别。\n且唱东坡水调，清露下、满襟雪。",
        "dynasty": "宋",
        "collection_info": null
    },
    {
        "title": "霜天晓角 举杯吸月",
        "author": "吴潜",
        "content": "举杯吸月。\n一洗烦襟热。\n想见摩诃池上，星斗转、挂银阙。\n金吾传漏铁。\n此时滋味别。\n阶砌寒蛩声细，携手处、人如雪。",
        "dynasty": "宋",
        "collection_info": null
    },
    {
        "title": "蝶恋花 澹白轻黄纯雅素",
        "author": "吴潜",
        "content": "澹白轻黄纯雅素。\n一段风流，欹枕疏窗户。\n夜半香魂飞欲去。\n伴他月里霓裳舞。\n消得留春春且住。\n不比杨花，轻作沾泥絮。\n况是成阴环幄处。\n不愁更被红窗妒。",
        "dynasty": "宋",
        "collection_info": null
    },
    {
        "title": "朝中措 春空一鸟落云干",
        "author": "吴潜",
        "content": "春空一鸟落云干。\n只遣客心酸。\n勺药牡丹时候，午窗轻暖轻寒。\n流光冉冉，清尊易倒，青镜难看。\n谩道华堂深院，谁怜凤只鹓单。",
        "dynasty": "宋",
        "collection_info": null
    },
    {
        "title": "朝中措 可人想见倚庭干",
        "author": "吴潜",
        "content": "可人想见倚庭干。\n嚼句有甘酸。\n休问沈腰潘鬓，何妨岛瘦郊寒。\n时光转眼，兔葵燕麦，又是看看。\n谁念衰翁衰处，春衫晚际尤单。",
        "dynasty": "宋",
        "collection_info": null
    },
    {
        "title": "朝中措 杨花撩乱与云干",
        "author": "吴潜",
        "content": "杨花撩乱与云干。\n春事可悲酸。\n况是雨荒院落，江南但有春寒。\n莺残燕赖，蜂慵蝶褪，谩等闲看。\n不是无情描貌，奚奴且放安单。",
        "dynasty": "宋",
        "collection_info": null
    },
    {
        "title": "朝中措 夜来梦绕宛溪干",
        "author": "吴潜",
        "content": "夜来梦绕宛溪干。\n啼鴂梦中酸。\n过了他乡寒食，白鸥划地盟寒。\n云溪雨壑，月台风榭，借与人看。\n得似野僧无系，孤藤杖底挑单。",
        "dynasty": "宋",
        "collection_info": null
    },
    {
        "title": "朝中措 兰皋彻夜树旄干",
        "author": "吴潜",
        "content": "兰皋彻夜树旄干。\n战渴望梅酸。\n想有歌姬半臂，更深自可鏖寒。\n敲门寄曲，惊回蝶梦，旋篝灯看。\n坛下已收降将，火牛不用田单。",
        "dynasty": "宋",
        "collection_info": null
    },
    {
        "title": "朝中措 衰翁老大脚犹轻",
        "author": "吴潜",
        "content": "衰翁老大脚犹轻。\n行到净凉亭。\n近日方忧多雨，连朝且喜长晴。\n谩寻欢笑，翠涛杯满，金缕歌清。\n况有兰朋竹友，柳词贺句争鸣。",
        "dynasty": "宋",
        "collection_info": null
    },
    {
        "title": "虞美人 东风催客呼前渡",
        "author": "吴潜",
        "content": "东风催客呼前渡。\n宿鸟投林暮。\n欲送人送得归人。\n万叠青山罗列、是愁城。\n谁家台榭当年筑。\n芳草垂杨绿。\n云深雾暗不须悲。\n只缘盈虚消息、少人知。",
        "dynasty": "宋",
        "collection_info": null
    },
    {
        "title": "秋霁 阶砌吟蛩",
        "author": "吴潜",
        "content": "阶砌吟蛩，正竹外萧萧，雨骤风驶。\n凉浸桃笙，暑消葵扇，借伊一些秋意。\n枕边茉莉。\n满尘奁、贮香能腻。\n也不用，玉骨冰肌，人伴佳眠尔。\n谁信此境，渐入华胥，旷然不知，庄蝶谁是。\n笑邯郸、羁魂客梦，贪他荣贵暂时里。\n飞鼠扑灯还自坠。\n展转惊寤，才听禁鼓三敲，夜声寥阒，又般滋味。",
        "dynasty": "宋",
        "collection_info": null
    },
    {
        "title": "洞仙歌 □□□□",
        "author": "吴潜",
        "content": "□□□□，□□□□瘦。\n□□□□□□酒。\n□□深，碎蕊残萼都收，归簟枕，谁道栀橐敢就。\n月边偏爱惜，冰玉肌肤，应对垣娥共搔首。\n疑怪得中原，讹道天花，胡尘后、可堪怀旧。\n且海国、浮沈醉花心，喜近日烽烟，渐消亭候。",
        "dynasty": "宋",
        "collection_info": null
    },
    {
        "title": "洞仙歌 冠儿遍簇",
        "author": "吴潜",
        "content": "冠儿遍簇，那时人消瘦。\n玉斝琼卮劝君酒。\n是清凉境界，露湿烟凝，香更重，非是沈檀合就。\n四窗花满砌，争似家山，橙蟹将肥重回首。\n花亦为君怜，草木禽鱼，相思处、莫如乡旧。\n更西风、溪莼与香鲈，想别墅樵渔，费他侦候。",
        "dynasty": "宋",
        "collection_info": null
    },
    {
        "title": "小重山 碧霄如水月如钲",
        "author": "吴潜",
        "content": "碧霄如水月如钲。\n今宵知为我，特分明。\n冰壶玉界两三星。\n清露下，渐觉湿衣轻。\n高树点流萤。\n秋声还又动，客心惊。\n吾家水月寄昭亭。\n归去也，天岂太无情。",
        "dynasty": "宋",
        "collection_info": null
    },
    {
        "title": "醉桃源・阮郎归 东风阑槛两三亭",
        "author": "吴潜",
        "content": "东风阑槛两三亭。\n游人步晚晴。\n蜂回蝶转得能轻。\n忽然春意生。\n花未老，酒须倾。\n劝君休独醒。\n古来我辈最锺情。\n举头百舌声。",
        "dynasty": "宋",
        "collection_info": null
    },
    {
        "title": "青玉案 流芳只怕春无几",
        "author": "吴潜",
        "content": "流芳只怕春无几。\n拼夜饮、更才二。\n不用追他欢乐事。\n绮窗朱户，燕帷莺馆，多少人憔悴。\n踏歌梦想江南市。\n管春尽、扁舟放行李。\n寒食休倾游子泪。\n归去来兮，不如归去，铁定知今是。",
        "dynasty": "宋",
        "collection_info": null
    },
    {
        "title": "点绛唇 岸舣扁舟",
        "author": "吴潜",
        "content": "岸舣扁舟，江南有个人归老。\n簇新亭沼。\n分付还他了。\n凝伫晴空，一抹天边鸟。\n嗟潦倒。\n去多来少。\n莫问钟昏晓。",
        "dynasty": "宋",
        "collection_info": null
    },
    {
        "title": "清平乐 轻轻却暑",
        "author": "吴潜",
        "content": "轻轻却暑。\n只是些儿雨。\n喜看新抽麻与苎。\n他家烟水墅。\n晚山放出青青。\n是谁簸弄阴晴。\n老子何时去也，祗应露湿金茎。",
        "dynasty": "宋",
        "collection_info": null
    },
    {
        "title": "渔家傲 每日困慵当午昼",
        "author": "吴潜",
        "content": "每日困慵当午昼。\n出来便解双眉皱。\n一带朦胧烟雨岫。\n山翁瘦。\n林泉纵好他园囿。\n一见此君如话旧。\n玉版老师呼唤候。\n万立琅玕争劝酒。\n踌躇久。\n清风收拾归怀袖。",
        "dynasty": "宋",
        "collection_info": null
    },
    {
        "title": "渔家傲 遍阅芳园闲半昼",
        "author": "吴潜",
        "content": "遍阅芳园闲半昼。\n残花尚有榴裙皱。\n倦鸟投林云返岫。\n人影瘦。\n可怜身世为他囿。\n燕子飞来还忆旧。\n回头又是梅黄候。\n且尽一杯昌歜酒。\n凝睇久。\n晚风细雨沾衫袖。",
        "dynasty": "宋",
        "collection_info": null
    },
    {
        "title": "柳梢青 绿野平泉",
        "author": "吴潜",
        "content": "绿野平泉，古来人事，空里飞花。\n月榭风亭，荷漪藓石，说郑公家。\n老梅傍水茶牙。\n人那得、光阴似他。\n万种思量，百年倒断，付与残霞。",
        "dynasty": "宋",
        "collection_info": null
    },
    {
        "title": "柳梢青 好把元宵",
        "author": "吴潜",
        "content": "好把元宵。\n良辰美景，暮暮朝朝。\n万盏华灯，一轮明月，燕管秦箫。\n何人帕坠鲛绡。\n有玉凰、金鸾绣雕。\n目下欢娱，眼前烦恼，只在今宵。",
        "dynasty": "宋",
        "collection_info": null
    },
    {
        "title": "贺圣朝 捷书夜半甘泉去",
        "author": "吴潜",
        "content": "捷书夜半甘泉去。\n报天骄膏斧。\n摩空铜垒，闸流瞿滟，扫清云雾。\n楼兰飞馘，焉耆授首，谩夸称前古。\n须知开庆，太平千载，方从今数。",
        "dynasty": "宋",
        "collection_info": null
    },
    {
        "title": "浪淘沙 望月眼穿东",
        "author": "吴潜",
        "content": "望月眼穿东。\n云幕千重。\n有时推出赖他风。\n恰似玉环犹未窦，得恁玲珑。\n谁在华山峰。\n一半天中。\n君逾五十我成翁。\n未必明年如此夜，笑口难逢。",
        "dynasty": "宋",
        "collection_info": null
    },
    {
        "title": "贺新郎 汲水驱炎热",
        "author": "吴潜",
        "content": "汲水驱炎热。\n晚些儿、披衣露坐，待他凉月。\n俄顷银盘从海际，推上璇霄璧阙。\n尽散作、满怀冰雪。\n万里河潢收卷去，掩长庚、弧矢光都灭。\n一大片，琉璃揭。\n玉□捣药何时歇。\n几千年、阴晴隐现，团圆亏缺。\n月缺还圆人但老，重换朱颜无诀。\n想旧日、嫦娥心别。\n且吸琼浆斟北斗，尽今来、古往俱休说。\n香茉莉，正清绝。",
        "dynasty": "宋",
        "collection_info": null
    },
    {
        "title": "贺新郎 月绽浮云里",
        "author": "吴潜",
        "content": "月绽浮云里。\n未须臾、长风扫荡，碧空如水。\n谁在冰壶玉界上，眇视征蛮战蚁。\n便弃掷、尘寰脱屣。\n絺葛清冷紧袖冷，露华浓、暗袭人肌理。\n和酷暑，争些气。\n谯楼漏转三更二。\n夜沈沈、经星纬宿，换垣移市。\n万籁渐生秋意思，时节那堪屈指。\n奈投老、未酬归计。\n矫首高天天不应，忽林梢、睡鹊惊飞起。\n同一梦，我与尔。",
        "dynasty": "宋",
        "collection_info": null
    },
    {
        "title": "鹊桥仙 银河半隐",
        "author": "吴潜",
        "content": "银河半隐，玉蟾高挂，已觉炎光向后。\n穿针楼上未眠人，应自把、荷花挼揉。\n双星缥缈，霎时聚散，肯向鹊桥回首。\n原来一岁一番期，却捱得、天长地久。",
        "dynasty": "宋",
        "collection_info": null
    },
    {
        "title": "鹊桥仙 馨香饼饵",
        "author": "吴潜",
        "content": "馨香饼饵，新鲜瓜果，乞巧千门万户。\n到头人事控抟难，与拙底、无多来去。\n痴儿忘想，夜看银汉，要待云车飞度。\n谁知牛女已尊年，又那得、欢娱意绪。",
        "dynasty": "宋",
        "collection_info": null
    },
    {
        "title": "秋夜雨 不嫌天上云遮月",
        "author": "吴潜",
        "content": "不嫌天上云遮月。\n雨来正是双绝。\n雷公驱电母，尽收卷、十分袢热。\n三更又报初秋了，少待他、西风凄冽。\n灵悟话头莫说。\n且唱饮、刘郎一阕。",
        "dynasty": "宋",
        "collection_info": null
    },
    {
        "title": "秋夜雨 云头电掣如金索",
        "author": "吴潜",
        "content": "云头电掣如金索。\n须臾天尽帏幕。\n一凉恩到骨，正骤雨、盆倾檐角。\n桃笙今夜难禁也，赖醉乡、情分非薄。\n清梦何处托。\n又只是、故园篱落。",
        "dynasty": "宋",
        "collection_info": null
    },
    {
        "title": "秋夜雨 单于系颈须长索",
        "author": "吴潜",
        "content": "单于系颈须长索。\n捷书新上油幕。\n尽沈边柝也，更底问、悲笳哀角。\n衰翁七十迎头了，先自来、声利都薄。\n归计犹未托。\n又一叶、西风吹落。",
        "dynasty": "宋",
        "collection_info": null
    },
    {
        "title": "秋夜雨 吴翁里第还巾角",
        "author": "吴潜",
        "content": "吴翁里第还巾角。\n不妨天地席幕。\n家僮归报道，快酿酒、休教醨薄。\n相逢聚散应搔首，且趁时、一笑为乐。\n人世大都护落。\n更莫问、是非今昨。",
        "dynasty": "宋",
        "collection_info": null
    },
    {
        "title": "秋夜雨 西风半入孤城角",
        "author": "吴潜",
        "content": "西风半入孤城角。\n人生归燕巢幕。\n倦翁衰甚也，又不是、官卑禄薄。\n收绳卷索今番稳，尽一丘一壑足乐。\n还是远空雁落。\n报宛句、溪光犹昨。",
        "dynasty": "宋",
        "collection_info": null
    },
    {
        "title": "秋夜雨 晚来小雨鸣檐角",
        "author": "吴潜",
        "content": "晚来小雨鸣檐角。\n又还烟障云幕。\n四明窗透荡，渐夜永、綀衫轻薄。\n候虫但要吟教老，不管人、老欠欢乐。\n闲看烛花尽落。\n浮世事、转头成昨。",
        "dynasty": "宋",
        "collection_info": null
    },
    {
        "title": "生查子 坐临芳沼边",
        "author": "吴潜",
        "content": "坐临芳沼边，荷气侵衣湿。\n唧唧暗蛩鸣，点点流萤入。\n人生歧路中，底用杨朱泣。\n一笑倚阑干，颓玉当风立。",
        "dynasty": "宋",
        "collection_info": null
    },
    {
        "title": "生查子 夜夜云气浮",
        "author": "吴潜",
        "content": "夜夜云气浮，带得香烟湿。\n万籁本无情，一一秋声入。\n须臾离合间，应笑儿曹泣。\n新雨涨鄞江，明日桅樯立。",
        "dynasty": "宋",
        "collection_info": null
    },
    {
        "title": "西河 都会地",
        "author": "吴潜",
        "content": "都会地。\n东南盛府堪记。\n蓬莱缥缈十洲中，雉城拥起。\n凭高一盼大江横，遥连沧海无际。\n壁同众山翠倚。\n赤龙、白鹞争系。\n风帆指顾便青齐，势雄万垒。\n越栖吴沼古难凭，兴亡都付流水。\n画堂绮屋锦绣市。\n是洛阳、耆旧州里。\n富贵荣华当世。\n问昔年、贺老疏狂，何事轻寄平生、烟波里。",
        "dynasty": "宋",
        "collection_info": null
    },
    {
        "title": "桂枝香 三年海国",
        "author": "吴潜",
        "content": "三年海国。\n又荏苒素秋，天净如沐。\n凄砌寒蛩暗语，杵声相续。\n梧桐一叶西风里，对斜阳、好个团簇。\n老香堂畔，苍然古桧，无限心曲。\n叹石室、棋方半局。\n便时换人非，光景能蹙。\n千古鸱夷，尚恐欠些归宿。\n倚空笑把轮云事，付坤牛、干马征逐。\n且巴重九，昭亭句溪，杖藜巾幅。",
        "dynasty": "宋",
        "collection_info": null
    },
    {
        "title": "南乡子 野思浩难收",
        "author": "吴潜",
        "content": "野思浩难收。\n坐看鱼舟度远洲。\n芦苇已雕荷已败，风飕。\n桂子飘香八月头。\n归计这回酬。\n犹及家山一半秋。\n虽则家山元是客，浮休。\n有底欢娱有底愁。",
        "dynasty": "宋",
        "collection_info": null
    },
    {
        "title": "南乡子 野景有谁收",
        "author": "吴潜",
        "content": "野景有谁收。\n只在苍鸥白鹭洲。\n风树飘摇云树暗，衣飕。\n目断青天天际头。\n壮志世难酬。\n丹桂红蕖又晚秋。\n多少心情多少事，都休。\n载取江湖一片愁。",
        "dynasty": "宋",
        "collection_info": null
    },
    {
        "title": "行香子 世事尘轻",
        "author": "吴潜",
        "content": "世事尘轻。\n宠辱何惊。\n□不须、更问君平。\n一帆客棹，几曲渔汀。\n正年华晚，露华澹，月华明。\n休论烟阁，莫说云屏。\n算惟堪、瓜种东陵。\n驹阴短景，蜗角浮名。\n但岁难留，身难健，鬓难青。",
        "dynasty": "宋",
        "collection_info": null
    },
    {
        "title": "秋夜雨 腰棚傀儡曾悬索",
        "author": "吴潜",
        "content": "腰棚傀儡曾悬索。\n粗瞒凭一层幕。\n施呈精妙处，解幻出、蛟龙头角。\n谁知鲍老从旁笑，更郭郎、摇手消薄。\n歧路难准托。\n田稻熟、只宜村落。",
        "dynasty": "宋",
        "collection_info": null
    },
    {
        "title": "糖多令・唐多令 鸥鹭水中洲",
        "author": "吴潜",
        "content": "鸥鹭水中洲。\n夕阳天际流。\n倚西风、底处危楼。\n若使中秋无好月，虚过了、一年秋。\n举眼望云头。\n蟾光一线不。\n想孀娥、自古多愁。\n安得仙师呼鹤驾，将我去、广寒游。",
        "dynasty": "宋",
        "collection_info": null
    },
    {
        "title": "南乡子 黄耳讯初收",
        "author": "吴潜",
        "content": "黄耳讯初收。\n为说鸥汀与鹭洲。\n争问主人归近远，飕飕。\n定是登高九月头。\n有酒且相酬。\n莫管西风满鬓秋。\n今日是今明日古，休休。\n转首鄞江总别愁。",
        "dynasty": "宋",
        "collection_info": null
    },
    {
        "title": "诉衷情 今宵分破鹘沦秋",
        "author": "吴潜",
        "content": "今宵分破鹘沦秋。\n孤客兴何悠。\n要向云中邀月，真个是呆头。\n风阵紧，电光流。\n雨声飕。\n嫦娥应道，未卜明年，是乐还愁。",
        "dynasty": "宋",
        "collection_info": null
    },
    {
        "title": "水调歌头 今岁月和桂",
        "author": "吴潜",
        "content": "今岁月和桂，不肯作中秋。\n一年惟此佳节，底事白教休。\n我已侵寻七秩，况复轮囷万感，合恨更分愁。\n先自无聊赖，雨意得能稠。\n天柱峰，知何处，老难游。\n痴云如妒，不知弦管可吹不。\n安得风姨扫荡，推出团圆月姊，便遣桂香浮。\n世事十常九，不使展眉头。",
        "dynasty": "宋",
        "collection_info": null
    },
    {
        "title": "水调歌头 已是三堪乐",
        "author": "吴潜",
        "content": "已是三堪乐，更是百无忧。\n山朋溪友呼酒，互劝复争酬。\n钓水肥鲜鳊鳜，采树甘鲜梨栗，䆉稏一齐收\n树底飞轻盖，溪上放轻舟。\n笑鸱夷，名已谢，利还谋。\n蜗蝇些小头角，何事被渠钩。\n春际鹭翻蝶舞，秋际猿啼鹤唳，物我共悠悠。\n倚棹明当发，归梦落三洲。",
        "dynasty": "宋",
        "collection_info": null
    },
    {
        "title": "水调歌头 老子百般足",
        "author": "吴潜",
        "content": "老子百般足，无事可闲忧。\n几年思返林壑，今日愿方酬。\n潦倒戏衫舞袖，郎讲门槌拍板，端的这回收。\n日月两浮毂，身世一虚舟。\n想鹪鹩，与鸿鹄，不相谋。\n惊鳞万里深逝，谁肯更吞钩。\n醉则北窗高卧，醒则南园行乐，莫莫更悠悠。\n云在山中谷，月在水中洲。",
        "dynasty": "宋",
        "collection_info": null
    },
    {
        "title": "水调歌头 若说故园景",
        "author": "吴潜",
        "content": "若说故园景，何止可消忧。\n买邻谁欲来住，须把万金酬。\n屋外泓澄是水，水外阴森是竹，风月尽兜收。\n柳径荷漪畔，灯火系渔舟。\n且东皋，田二顷，稻粱谋。\n竹篱茅舍，窗户不用玉为钩。\n新擘黄鸡肉嫩，新斫紫螯膏美，一醉自悠悠。\n巴得春来到，芦笋长沙洲。",
        "dynasty": "宋",
        "collection_info": null
    },
    {
        "title": "水调歌头 且尽一杯酒",
        "author": "吴潜",
        "content": "且尽一杯酒，莫问百年忧。\n胸中多少磊块，老去已难酬。\n见说旄头星落，半夜天矫陨坠，玉垒阵云收。\n世运回如此，稳泛辋川舟。\n鸥鹭侣，猿鹤伴，为吾谋。\n主人归也，正是重九月如钩。\n便把三程为两，更趱两程为一，尚恐是悠悠。\n旁有渔翁道，肯负白苹洲。",
        "dynasty": "宋",
        "collection_info": null
    },
    {
        "title": "水调歌头 处处羊肠路",
        "author": "吴潜",
        "content": "处处羊肠路，归路是安便。\n从头点检身世，今日岂非天。\n未论分封邦国，未论分符乡国，晚节且圆全。\n但觉君恩重，老泪忽潸然。\n谢东山，裴绿野，李平泉。\n从今许我，攀附诸老与齐肩。\n更得十年安乐，便了百年光景，不是谩归田。\n谨勿伤离别，聊共醉觥船。",
        "dynasty": "宋",
        "collection_info": null
    },
    {
        "title": "浣溪沙 半饷西风暖换凉",
        "author": "吴潜",
        "content": "半饷西风暖换凉。\n岩花月魄衬云裳。\n一杯旋擘翠橙香。\n旧酝不妨排日醉，新篘尚可去时尝。\n无何乡里是吾乡。",
        "dynasty": "宋",
        "collection_info": null
    },
    {
        "title": "谒金门 秋已老",
        "author": "吴潜",
        "content": "秋已老。\n又是败荷衰草。\n客子安排归棹了。\n回头烟树渺。\n檀板休教歌杳。\n金兽且教香绕。\n一醉秋堂秋夜悄。\n从他霜漏晓。",
        "dynasty": "宋",
        "collection_info": null
    },
    {
        "title": "谒金门 汤怕老",
        "author": "吴潜",
        "content": "汤怕老。\n缓煮龙芽凤草。\n七碗徐徐撑腹了。\n庐家诗兴渺。\n君岂荆溪路杳。\n我已泾川梦绕。\n酒兴茶酣人语悄。\n莫教鸡聒晓。",
        "dynasty": "宋",
        "collection_info": null
    },
    {
        "title": "谒金门 休怨老",
        "author": "吴潜",
        "content": "休怨老。\n更替北邙荒草。\n勘破人生都已了。\n江湖归兴渺。\n盘谷深深杳杳。\n曲水弯弯绕绕。\n啼鸟空山山更悄。\n钟昏钟又晓。",
        "dynasty": "宋",
        "collection_info": null
    },
    {
        "title": "水调歌头 倚舵秋江浒",
        "author": "吴潜",
        "content": "倚舵秋江浒，明日片帆轻。\n从头点检身世，百事已圆成。\n及第曾攀龙首，仕宦曾居鸱阁，衣锦更光荣。\n若又不知止，天道恐亏盈。\n借称呼，遮俗眼，便归耕。\n但馀心愿，朝暮香火告神明。\n一愿君王万寿，次愿干戈永息，三愿岁丰登。\n四愿老安乐，疾病免相荣。",
        "dynasty": "宋",
        "collection_info": null
    },
    {
        "title": "水调歌头 便作阳关别",
        "author": "吴潜",
        "content": "便作阳关别，烟雨暗孤汀。\n浮屠三宿桑下，犹自不忘情。\n何况情锺我辈，聚散葱葱草草，真个是云萍。\n上下四方客，后会渺难凭。\n愿诸公，皆衮衮，喜通津。\n老夫从此归隐，耕钓了馀生。\n若见江南苍鴚，更遇江东黄耳，莫惜寄音声。\n强阁儿女泪，有酒且频倾。",
        "dynasty": "宋",
        "collection_info": null
    },
    {
        "title": "贺新郎 晚打西江渡",
        "author": "吴潜",
        "content": "晚打西江渡。\n便抬头、严城鼓角，乱烟深处。\n无限珠玑双手接，颇觉奚囊暴富。\n强载月、空舟回去。\n劝子不须忧百草，四周维、自着灵鳌柱。\n互今古，只如许。\n杭州直北还乡路。\n想山中、猿呼鹿啸，鹭翔鸥舞。\n尽道翁归真个也，只怕颜容非故。\n愿从此、耕云钓雨。\n盘谷幽深空谷杳，但书来、时寄相思句。\n千里外，镇延伫。",
        "dynasty": "宋",
        "collection_info": null
    },
    {
        "title": "喜雨歌",
        "author": "吴潜",
        "content": "南州六月天不雨，千里川原成赤土。\n禾黍盈畴强半枯，桔槹遍野民劳苦。\n望云仰见日在天，旱魃肆虐如焚煎。\n冯夷匿渊恐波竭，夸娥走海愁山然。\n天外悠然片云起，倏忽走腾八埏裏。\n猛风惊电白昼昏，霹雳一声蛟蜃起。\n马上谁把天瓢倾，须臾陆地波涛生。\n禾黍芃芃復故秀，羣黎载道生欢声。\n秋来尚见时丰阜，会须售粲三钱斗。\n官家燮理当有人，太史还看书大有。",
        "dynasty": "宋",
        "collection_info": null
    },
    {
        "title": "宿省",
        "author": "吴潜",
        "content": "襥被趋省宿，披襟对晚凉。\n古心知老树，生意见新篁。\n钟鼓鸣将合，蜩蝉咽更长。\n静中观物化，谁与共平章。",
        "dynasty": "宋",
        "collection_info": null
    },
    {
        "title": "睡起行北园",
        "author": "吴潜",
        "content": "睡起卸冠簪，园行独自吟。\n山昏知雨到，树密觉春深。\n竹外童相报，门前客见寻。\n归来即败意，谁者是知心。",
        "dynasty": "宋",
        "collection_info": null
    },
    {
        "title": "郡城晚望",
        "author": "吴潜",
        "content": "秋老逢天晚，孤城倚碧空。\n升沈当此际，怅望与谁同。\n远树没归鸟，寒莎泣候虫。\n所怀无晤处，弹指向西风。",
        "dynasty": "宋",
        "collection_info": null
    },
    {
        "title": "宁川道中",
        "author": "吴潜",
        "content": "十日为山客，今朝问水程。\n沙横疑港断，滩迅觉舟轻。\n远近村舂合，高低渔火明。\n回头忽苍莽，一望一关情。",
        "dynasty": "宋",
        "collection_info": null
    },
    {
        "title": "幽居",
        "author": "吴潜",
        "content": "竹院秋逾静，柴门昼不开。\n病先携老去，懒渐逐衰来。\n莫遣新缘结，都将旧念灰。\n川鱼与云鸟，从此莫惊猜。",
        "dynasty": "宋",
        "collection_info": null
    },
    {
        "title": "送何锡汝",
        "author": "吴潜",
        "content": "风雨一樽酒，此怀谁得知。\n三春花老后，千里客归时。\n浩浩人间事，悠悠身外思。\n君能袪物役，林下早相期。",
        "dynasty": "宋",
        "collection_info": null
    },
    {
        "title": "宋山扫墓书所见",
        "author": "吴潜",
        "content": "松楸长夜梦，风露作晨征。\n山近却无色，叶枯偏有声。\n架禾知岁熟，种麦得天晴。\n到底农桑好，营营误此生。",
        "dynasty": "宋",
        "collection_info": null
    },
    {
        "title": "山楼枕上",
        "author": "吴潜",
        "content": "山近寒偏早，愁多梦不浓。\n鸦啼半夜月，鹤唳五更风。\n晓接残灯裏，吟成落叶中。\n尘埃今已厌，懒听上方钟。",
        "dynasty": "宋",
        "collection_info": null
    },
    {
        "title": "桐川道中",
        "author": "吴潜",
        "content": "伊轧篮舆拂面风，桃花倚路笑相逢。\n鶑鶑交啭春榆密，燕燕于飞烟树浓。\n日午暂休欹客枕，年饥忽喜听村舂。\n乡音到耳知家近，尚及锄犂伴老农。",
        "dynasty": "宋",
        "collection_info": null
    },
    {
        "title": "送曾阿宜往戍",
        "author": "吴潜",
        "content": "几年西戍暂归田，又向澄江买去船。\n剑阁山峦雄蔽日，昆明池水阔浮天。\n故园此际同明月，蛮域明朝隔瘴烟。\n此去须期剿胡虏，丈夫勋业在安边。",
        "dynasty": "宋",
        "collection_info": null
    },
    {
        "title": "和章子美阅武见贻",
        "author": "吴潜",
        "content": "事业诸公斗长雄，謭才惟愿课田功。\n谁知絃管江南地，渐有弓刀塞北风。\n大狝未须搜猛兽，先驱聊用习骄骢。\n还知武备资文事，要在人心可即戎。",
        "dynasty": "宋",
        "collection_info": null
    },
    {
        "title": "走马灯赓张枢副韵",
        "author": "吴潜",
        "content": "半勺兰膏暖焰生，恍疑赤壁夜鏖兵。\n骑乘猛燎奔驰疾，人运长鎗转战轻。\n旗影静移云母帐，剑铓微掣水晶营。\n何人幻此圆机妙，独向元宵策美名。",
        "dynasty": "宋",
        "collection_info": null
    },
    {
        "title": "古剑",
        "author": "吴潜",
        "content": "何年神物为堙幽，时见虹光射斗牛。\n出匣试来霜刃暗，倚天立处土花浮。\n鸊膏新淬冰泉洁，锦带横悬鬼魅愁。\n不是张华能博物，黄尘满眼欲何求。",
        "dynasty": "宋",
        "collection_info": null
    },
    {
        "title": "春日杂咏",
        "author": "吴潜",
        "content": "门前春水滑，柳外夕阳斜。\n欲识春风面，满城桃李花。",
        "dynasty": "宋",
        "collection_info": null
    },
    {
        "title": "偶题",
        "author": "吴潜",
        "content": "浓淡烟村碧，浅深霜叶红。\n蓬窗今夜客，芦岸晚来风。",
        "dynasty": "宋",
        "collection_info": null
    },
    {
        "title": "游白纻山",
        "author": "吴潜",
        "content": "信马来游白纻山，僧窗容我片时閒。\n人生自古少行乐，试为春风一解颜。",
        "dynasty": "宋",
        "collection_info": null
    },
    {
        "title": "即事",
        "author": "吴潜",
        "content": "春阴漠漠护轻寒，春昼无聊午梦閒。\n幽鸟不知人意改，衔花飞傍小阑干。",
        "dynasty": "宋",
        "collection_info": null
    },
    {
        "title": "陪陈立道中书泛湖二首  其一",
        "author": "吴潜",
        "content": "幽幽池馆锁苍苔，万朵芙蓉取次开。\n却似昭阳旧宫女，含娇只待翠华来。",
        "dynasty": "宋",
        "collection_info": null
    },
    {
        "title": "陪陈立道中书泛湖二首  其二",
        "author": "吴潜",
        "content": "絃管丛中画舫行，都人一一贺昇平。\n飞鸿不识人间事，犹作穷边肠断声。",
        "dynasty": "宋",
        "collection_info": null
    },
    {
        "title": "送率翁归狼山",
        "author": "吴潜",
        "content": "孤云住处是狼山，云本无心山自閒。\n老率似云云似率，等閒飞去又飞还。",
        "dynasty": "宋",
        "collection_info": null
    },
    {
        "title": "吴波亭二首  其一",
        "author": "吴潜",
        "content": "吴波亭下繫扁舟，轻雨轻烟又麦秋。\n乌兔衔将日月去，江山管定古今愁。",
        "dynasty": "宋",
        "collection_info": null
    },
    {
        "title": "吴波亭二首  其二",
        "author": "吴潜",
        "content": "云收烟敛远山明，时有渔歌度晚晴。\n绿叶青枝生意思，白鸥苍鸟野心情。",
        "dynasty": "宋",
        "collection_info": null
    },
    {
        "title": "谢世颂三首  其一",
        "author": "吴潜",
        "content": "夫子曳杖逍遥，曾子易箦兢战。\n圣贤乐天畏天，吴子中通一线。",
        "dynasty": "宋",
        "collection_info": null
    },
    {
        "title": "谢世颂三首  其二",
        "author": "吴潜",
        "content": "大带深衣，缁冠素履。\n籍以纸衾，覆以布被。\n一物不将，敛形而已。\n其人伊何，履斋居士。",
        "dynasty": "宋",
        "collection_info": null
    },
    {
        "title": "谢世颂三首  其三",
        "author": "吴潜",
        "content": "生在湖州新市上，死在循州贡院中。\n一场杂剧也好笑，来时无物去时空。",
        "dynasty": "宋",
        "collection_info": null
    },
    {
        "title": "爱山台",
        "author": "吴潜",
        "content": "直殿风流间世才，乞恩监郡筑高台。\n杖游便觉开怀抱，石甃何须辟草莱。\n奎壁九重文运焕，烟峦千里画图开。\n爱山必欲斯民爱，沛泽行看早晚来。",
        "dynasty": "宋",
        "collection_info": null
    },
    {
        "title": "秋风叹四首  其一",
        "author": "吴潜",
        "content": "长鲸海上来，壮士田间起。\n登城復何悲，禾稼秋风裏。",
        "dynasty": "宋",
        "collection_info": null
    },
    {
        "title": "秋风叹四首  其二",
        "author": "吴潜",
        "content": "谁将讼风伯，谓天惩雨师。\n天阍几万里，聩聩安得知。",
        "dynasty": "宋",
        "collection_info": null
    },
    {
        "title": "秋风叹四首  其三",
        "author": "吴潜",
        "content": "军书督战急，县吏催租还。\n力尽将何诉，浮云深九关。",
        "dynasty": "宋",
        "collection_info": null
    },
    {
        "title": "秋风叹四首  其四",
        "author": "吴潜",
        "content": "尝闻海客谈，白浪海风恶。\n祗是欺舴艋，那见摧蛟鳄。",
        "dynasty": "宋",
        "collection_info": null
    },
    {
        "title": "题舒蓼瞻啸圃独吟图二首  其一",
        "author": "吴潜",
        "content": "丹厓白云往来，绝岸流潮吞吐。\n我所思兮何人，莽悠悠兮太古。",
        "dynasty": "宋",
        "collection_info": null
    },
    {
        "title": "题舒蓼瞻啸圃独吟图二首  其二",
        "author": "吴潜",
        "content": "江口寒潮自至，山间明月谁招。\n自可归来坐啸，何须世上折腰。",
        "dynasty": "宋",
        "collection_info": null
    },
    {
        "title": "听琴客周信民弹秋泉二首  其一",
        "author": "吴潜",
        "content": "雁湖龙井久知名，总入君家匣裏清。\n客舍试弹三两曲，恍疑飞沫溅尘缨。",
        "dynasty": "宋",
        "collection_info": null
    },
    {
        "title": "听琴客周信民弹秋泉二首  其二",
        "author": "吴潜",
        "content": "故里泉声不可闻，携琴相约鲍参军。\n山瓢只繫经行处，落叶空山好觅君。",
        "dynasty": "宋",
        "collection_info": null
    },
    {
        "title": "陆宣公祠",
        "author": "吴潜",
        "content": "凛凛清规百世师，功名仅见奉天时。\n忠谋任起姦邪忌，感泣宁无士卒思。\n落日桑榆存旧蹟，西风芦苇护荒祠。\n忠宣流落何遗恨，留得良方与后医。",
        "dynasty": "宋",
        "collection_info": null
    },
    {
        "title": "钱塘江三首  其一",
        "author": "吴潜",
        "content": "江头风雨弄轻寒，小艇轻蓑把钓竿。\n日暮沧浪歌渐远，延缘应自避尘冠。",
        "dynasty": "宋",
        "collection_info": null
    },
    {
        "title": "钱塘江三首  其二",
        "author": "吴潜",
        "content": "扁舟东下白云乡，一水牵愁万里长。\n多谢白鸥閒不去，知余机事近来忘。",
        "dynasty": "宋",
        "collection_info": null
    },
    {
        "title": "钱塘江三首  其三",
        "author": "吴潜",
        "content": "秋光漠漠草青青，日落江流雁下汀。\n世路风波今始半，为余遥谢草堂灵。",
        "dynasty": "宋",
        "collection_info": null
    },
    {
        "title": "登镇海楼",
        "author": "吴潜",
        "content": "鄮山深处古明州，新有江南客倚楼。\n凤阙天连便望日，蛟门海晏不惊秋。\n头颅已迫残年景，身口聊为卒岁谋。\n萧飒西风吹败叶，满眶清泪自难收。",
        "dynasty": "宋",
        "collection_info": null
    },
    {
        "title": "对黄花",
        "author": "吴潜",
        "content": "当年脱却戏衫回，又被官差唤出来。\n疾恶念轻缘练历，好名心懒为衰摧。\n莫愁白髮家千里，且对黄花酒一杯。\n信美江山非我土，倚空凝竚更徘徊。",
        "dynasty": "宋",
        "collection_info": null
    },
    {
        "title": "呈萧山知县",
        "author": "吴潜",
        "content": "八年两唤浙江船，吴越青山相对妍。\n长媿主恩难报答，不知人事几推迁。\n香浮菊桂秋将暮，景迫桑榆岁可怜。\n荒县今宵孤馆梦，四千里外楚云边。",
        "dynasty": "宋",
        "collection_info": null
    },
    {
        "title": "分定",
        "author": "吴潜",
        "content": "丁年曾授此东州，恳恳笺天得罢休。\n七上八下忽九闰，十洲三岛终一游。\n人言官贵体当重，自笑儿痴病未瘳。\n只为君恩深莫报，明年春尽得归不。",
        "dynasty": "宋",
        "collection_info": null
    },
    {
        "title": "自嘆",
        "author": "吴潜",
        "content": "门槌拍板久收藏，又向棚头弄一场。\n束缚冠裳新上舍，经营粥饭旧街方。\n乱鸦啼处客回首，落雁声边人断肠。\n堆案文书销永日，谁云燕寝凝清香。",
        "dynasty": "宋",
        "collection_info": null
    },
    {
        "title": "晓儿辈",
        "author": "吴潜",
        "content": "诸儿怜我太焦熬，我把真机告汝曹。\n外白内黄常抱守，出朱入墨任纷挠。\n治齐固有曹参逸，理蜀宁无诸葛劳。\n毕竟食焉而怠事，天刑人祸恐难逃。",
        "dynasty": "宋",
        "collection_info": null
    },
    {
        "title": "阅城壁",
        "author": "吴潜",
        "content": "内江外海四周围，正是绸缪户牖时。\n北瞰登莱山不碍，东渐倭丽汛难期。\n未须鹞鹢增威势，已觉狌鼯受指麾。\n敢谓虚名弹压得，多应一念老天知。",
        "dynasty": "宋",
        "collection_info": null
    },
    {
        "title": "岁晏无聊收叔氏讯",
        "author": "吴潜",
        "content": "豢成凋郡力难任，雪上加霜两鬓侵。\n四五更头猿鹤梦，数千里外鹡鸰心。\n老来倍觉光阴促，休去方知意味深。\n陶白邵诗消遣具，晚窗无事且微吟。",
        "dynasty": "宋",
        "collection_info": null
    },
    {
        "title": "朝谒归省文书",
        "author": "吴潜",
        "content": "面拥旌旗鼓乐随，谁知锦被裹疮痍。\n吏那秋敛充春赋，兵待朝输作暮炊。\n缩手判支穷措大，攒眉书准老沙弥。\n此是履翁新活计，雁书多报故人知。",
        "dynasty": "宋",
        "collection_info": null
    },
    {
        "title": "喜雪二首  其一",
        "author": "吴潜",
        "content": "黄竹歌中百姓欢，去天近处雪花干。\n蔡洄事业方归度，剡曲风流欲访安。\n便觉光辉生万里，定知润泽被三韩。\n衰颓老守煨残芋，白战犹堪上将坛。",
        "dynasty": "宋",
        "collection_info": null
    },
    {
        "title": "喜雪二首  其二",
        "author": "吴潜",
        "content": "玄冥去岁失其官，今岁谁云补过难。\n谢院撒盐飞琐琐，隋堤翦帛散戋戋。\n檐储宿肉喧山鹊，路没遗踪走野豻。\n管取明年书大有，饱抄云子饭加餐。",
        "dynasty": "宋",
        "collection_info": null
    },
    {
        "title": "再赋喜雪二首  其一",
        "author": "吴潜",
        "content": "黑风翦水作瑰琦，散落人閒贱似泥。\n万象直教还朴素，千岐何幸尽平夷。\n征人奔路昏投店，戍士乘城夜守陴。\n不识艰难惟党二，销金帐底饮羔儿。",
        "dynasty": "宋",
        "collection_info": null
    },
    {
        "title": "再赋喜雪二首  其二",
        "author": "吴潜",
        "content": "夜深如水泼衣衾，晓看皑皑冒碧岑。\n以洁藏污窥物理，由仁行义见天心。\n但教南亩多呈瑞，何必东夷屡献琛。\n麦熟吾时归印绶，不能者止念周任。",
        "dynasty": "宋",
        "collection_info": null
    },
    {
        "title": "喜雨二首  其一",
        "author": "吴潜",
        "content": "雷使巡行徧五方，夹秋不怕旱为殃。\n人閒祥瑞三伏雨，枕上吟哦终夕凉。\n已卜晚青催出穗，且将早赤急舂粮。\n有司不损应言损，随分蠲租助盖藏。",
        "dynasty": "宋",
        "collection_info": null
    },
    {
        "title": "喜雨二首  其二",
        "author": "吴潜",
        "content": "莫嫌暴涷势如喷，此是家家老饭盆。\n雨足蛟龙应得谢，秋登鸡犬亦蒙恩。\n频年已喜稼无贼，今岁尤欣禾有孙。\n回首江南田谷口，西风飒飒倍消魂。",
        "dynasty": "宋",
        "collection_info": null
    },
    {
        "title": "再用前韵二首  其一",
        "author": "吴潜",
        "content": "行雨龙公屡易方，魃妖谁敢扇余殃。\n田畴接得三年熟，枕簟供来几夜凉。\n更喜征夫无减竈，定应行旅不赍粮。\n寄声鄞土黄承事，有粟何须更窖藏。",
        "dynasty": "宋",
        "collection_info": null
    },
    {
        "title": "再用前韵二首  其二",
        "author": "吴潜",
        "content": "不假焦仙把酒喷，须臾澍雨若翻盆。\n官应可了劭农事，天岂终悭及物恩。\n无復绝粮忧鲁叟，何须进食念王孙。\n只愁撩得秋声动，老客他乡易断魂。",
        "dynasty": "宋",
        "collection_info": null
    },
    {
        "title": "再用前韵各赋三解  其一",
        "author": "吴潜",
        "content": "九天膏泽沛羣方，尽扫螟蝗蝥𧎬殃。\n即刻焦烦成爽垲，何时繁富换荒凉。\n涤场定是多遗秉，栖亩爰知有剩粮。\n却笑荜门穷措大，瓶罂脱粟正深藏。",
        "dynasty": "宋",
        "collection_info": null
    },
    {
        "title": "再用前韵各赋三解  其二",
        "author": "吴潜",
        "content": "神虬捲水向空喷，沟浍充盈到盎盆。\n天上只消些少力，人閒知受几多恩。\n江沱乐意鱼夫妇，淇澳生涯龙子孙。\n无限槁枯皆被泽，阿香一击尚惊魂。",
        "dynasty": "宋",
        "collection_info": null
    },
    {
        "title": "再用前韵各赋三解  其三",
        "author": "吴潜",
        "content": "密云能雨自西方，不假巫{八/几王}解息殃。\n地产固应滋物产，天凉那更挟心凉。\n未忧悬釜供苏爨，何事量沙作糗粮。\n临得颜公乞米帖，从今岁岁只珍藏。",
        "dynasty": "宋",
        "collection_info": null
    },
    {
        "title": "再用前韵各赋三解  其四",
        "author": "吴潜",
        "content": "赤米炊香两鼻喷，白盐不用置牢盆。\n家家已了收藏计，物物何知造化恩。\n衣褐宽来姑唤妇，垣墉补处祖将孙。\n江乡此际鸡豚社，俚舞村歌入梦魂。",
        "dynasty": "宋",
        "collection_info": null
    },
    {
        "title": "再用前韵各赋三解  其五",
        "author": "吴潜",
        "content": "先生粗有辟邪方，不怕鱄鱼解降殃。\n今雨收功真溥博，早秋得势已凄凉。\n豳场栗栗方登谷，汉甬陈陈可峙粮。\n此是边筹居第一，贾生表饵且韬藏。",
        "dynasty": "宋",
        "collection_info": null
    },
    {
        "title": "再用前韵各赋三解  其六",
        "author": "吴潜",
        "content": "床头酒熟气烝喷，嘉饭何妨置瓦盆。\n醉饱不知身世事，思量难报后皇恩。\n垂髫牧子行牵父，戴白山翁坐拥孙。\n却笑东征西讨客，龙堆万里欲飞魂。",
        "dynasty": "宋",
        "collection_info": null
    },
    {
        "title": "喜雨三首  其一",
        "author": "吴潜",
        "content": "古佛炉前一炷香，神龙夭矫挂空苍。\n人閒祥瑞六月雨，枕上吟哦终夕凉。\n不待白渠纷畚锸，俄惊赤卤屹仓箱。\n自惭太守无功德，帝力惟知荷圣皇。",
        "dynasty": "宋",
        "collection_info": null
    },
    {
        "title": "喜雨三首  其二",
        "author": "吴潜",
        "content": "西抹东涂老不禁，芙蓉洲畔更浮沈。\n数茎半黑半丝髮，一寸忧晴忧雨心。\n乌糤且欣将淅玉，红莲何翅已抽簪。\n小臣献谷秋尝了，深密山林可访寻。",
        "dynasty": "宋",
        "collection_info": null
    },
    {
        "title": "喜雨三首  其三",
        "author": "吴潜",
        "content": "晚上危楼望碧岑，云烟开阖弄晴阴。\n见前鸥鹭移心法，何处鸱枭过耳音。\n好雨十分催暑驾，凉风一宿动秋砧。\n谁怜老子思乡泪，滴向鄞江未是深。",
        "dynasty": "宋",
        "collection_info": null
    },
    {
        "title": "再用喜雨韵三首  其一",
        "author": "吴潜",
        "content": "古说云香雨亦香，天工岂是色苍苍。\n寸瓢假手何烦靖，斗酒开眉不换凉。\n𥣬{禾散}已欣登杵臼，绤絺渐可纳巾箱。\n拟赓周雅鱼丽什，堆案文书未暇皇。",
        "dynasty": "宋",
        "collection_info": null
    },
    {
        "title": "再用喜雨韵三首  其二",
        "author": "吴潜",
        "content": "热恼烦蒸正不禁，火轮忽向半空沈。\n屯中信有云雷象，復处方知天地心。\n便拟新秋先上印，何须晚岁始投簪。\n江山信美非吾土，栗里时从蝶梦寻。",
        "dynasty": "宋",
        "collection_info": null
    },
    {
        "title": "再用喜雨韵三首  其三",
        "author": "吴潜",
        "content": "雨脚如奔冒远岑，须臾六合变层阴。\n坐回物物昭苏意，想见村村喜笑音。\n翁诧稻粱营米栈，妇思裘褐拂衣砧。\n定知一熟酬诸愿，击壤歌中此感深。",
        "dynasty": "宋",
        "collection_info": null
    },
    {
        "title": "三用喜雨韵三首  其一",
        "author": "吴潜",
        "content": "雨缶云瓶剖阿香，瀰漫何处辨玄苍。\n衰翁顦顇忧三伏，古佛慈悲赐一凉。\n但愿有缘乘款段，岂应无梦驾偏箱。\n西风谷口秋田熟，休问奇章与赞皇。",
        "dynasty": "宋",
        "collection_info": null
    },
    {
        "title": "三用喜雨韵三首  其二",
        "author": "吴潜",
        "content": "虬龙未必要呵禁，久暍无缘便陆沈。\n未遂明农归老计，且宽忧国愿丰心。\n披襟雅称琉璃簟，散髮何销玳瑁簪。\n只怕门前多褦襶，文书衔袖苦相寻。",
        "dynasty": "宋",
        "collection_info": null
    },
    {
        "title": "三用喜雨韵三首  其三",
        "author": "吴潜",
        "content": "电掣金蛇跨列岑，秋阳翕忽转秋阴。\n俄惊石鼓无停响，坐听檐花不断音。\n玉秫已堪供瓮酿，紫螯渐可付庖砧。\n一年好处相将近，分外乡情此际深。",
        "dynasty": "宋",
        "collection_info": null
    },
    {
        "title": "四用喜雨韵三首  其一",
        "author": "吴潜",
        "content": "园林过雨宿荷香，犹挂轻綀佩水苍。\n老去只应休去好，秋来方是晚来凉。\n倦翎网已离三面，病颡车难服两箱。\n多幸时和岁丰美，只将心念报虚皇。",
        "dynasty": "宋",
        "collection_info": null
    },
    {
        "title": "四用喜雨韵三首  其二",
        "author": "吴潜",
        "content": "背人岁月苦难禁，乌兔相追互起沈。\n点检平生如梦事，保全晚节是真心。\n围腰减削那胜带，种髮萧疎不上簪。\n久悟盈虚消息理，香山莲社拟追寻。",
        "dynasty": "宋",
        "collection_info": null
    },
    {
        "title": "四用喜雨韵三首  其三",
        "author": "吴潜",
        "content": "北岑飞雨过南岑，远嶂晴明近嶂阴。\n老桧婆娑方午色，孤桐摇落忽秋音。\n庭稀雁鹜飞符檄，海绝鲸鲵伏斧砧。\n此是老臣聊报国，仁声敢谓入人深。",
        "dynasty": "宋",
        "collection_info": null
    },
    {
        "title": "五用喜雨韵三首  其一",
        "author": "吴潜",
        "content": "暗云泼雨土生香，不假琮黄与璧苍。\n天道从来关感应，人閒此际换炎凉。\n青灯可近聊凭案，缃帙堪翻谩启箱。\n窗外候虫声更急，坐看斜月照堂皇。",
        "dynasty": "宋",
        "collection_info": null
    },
    {
        "title": "五用喜雨韵三首  其二",
        "author": "吴潜",
        "content": "痴风盲雨骤难禁，撼壁掀窗夜向沈。\n百种已灰当世念，一团都是故乡心。\n伏鴽扑堕床头幔，饥鼠衔翻镜上簪。\n闲打无为坐空寂，谯楼五鼓已侵寻。",
        "dynasty": "宋",
        "collection_info": null
    },
    {
        "title": "五用喜雨韵三首  其三",
        "author": "吴潜",
        "content": "家家穫稻积如岑，不问山椒与谷阴。\n沽去村醪醽醁味，吹来陇笛筦絃音。\n餔儿喜笑迎郎罢，馌妇讙欣就藁砧。\n雨玉雨珠无此景，须知造物用情深。",
        "dynasty": "宋",
        "collection_info": null
    },
    {
        "title": "六用喜雨韵三首  其一",
        "author": "吴潜",
        "content": "午窗随分理残香，扫地关门付小苍。\n连夜月无昨夜色，今朝雨有几朝凉。\n白头凝望家千里，黄耳寄归书一箱。\n徧问西畴全熟否，还乡百口免忧皇。",
        "dynasty": "宋",
        "collection_info": null
    },
    {
        "title": "六用喜雨韵三首  其二",
        "author": "吴潜",
        "content": "毋烦符祝不祥禁，并遣商羊旱魃沈。\n自诡何关太守力，谁知最切老婆心。\n苦身见说汤诛髮，沾体曾闻禹堕簪。\n干溢两无年大有，君王德泽海千寻。",
        "dynasty": "宋",
        "collection_info": null
    },
    {
        "title": "六用喜雨韵三首  其三",
        "author": "吴潜",
        "content": "云霾几日障危岑，户牖绸缪要背阴。\n又是撩空孤雁唳，那堪穴壁乱蛩音。\n潘郎寂寞嗟轻箑，楚女凄凉起断砧。\n大抵人生嫌老大，一回秋思一回深。",
        "dynasty": "宋",
        "collection_info": null
    },
    {
        "title": "七用喜雨韵三首  其一",
        "author": "吴潜",
        "content": "鼻观初闻九里香，小山幽桂老尤苍。\n纵然有少残零热，自是无缘顿段凉。\n似觉衣襦嫌楚葛，便教床榻卷巴箱。\n虬龙雨足当休谢，谁与飞笺叩玉皇。",
        "dynasty": "宋",
        "collection_info": null
    },
    {
        "title": "七用喜雨韵三首  其二",
        "author": "吴潜",
        "content": "颓年寒暑不能禁，休较玄枵与实沈。\n自古难销儿辈口，从来幸契老天心。\n农登稼穑多储宝，盗息萑蒲罕窃簪。\n持此效君强曝背，庶几三径许归寻。",
        "dynasty": "宋",
        "collection_info": null
    },
    {
        "title": "七用喜雨韵三首  其三",
        "author": "吴潜",
        "content": "阑干小倚望遥岑，晓霁朝朝换午阴。\n越鹜已收天外影，吴鸠尚带雨中音。\n海濒客子秋衔袖，塞上征人夜拊砧。\n都是一般无意绪，闵劳争柰主恩深。",
        "dynasty": "宋",
        "collection_info": null
    },
    {
        "title": "八用喜雨韵三首  其一",
        "author": "吴潜",
        "content": "饭抄云子得能香，秋赛村村答上苍。\n雀集田畴营宿饱，牛閒篱落卧新凉。\n栖栖底用干邻粟，翼翼惟应咏我箱。\n一稔居然宽百虑，不须禹稷更皇皇。",
        "dynasty": "宋",
        "collection_info": null
    },
    {
        "title": "八用喜雨韵三首  其二",
        "author": "吴潜",
        "content": "残暑如烝尚不禁，坐邻三鼓斗杓沈。\n雨调可是月离毕，时熟元来岁在心。\n筋力不堪凭几案，头颅惟便卸冠簪。\n呼童火燎焦冥种，投隙藏虚未易寻。",
        "dynasty": "宋",
        "collection_info": null
    },
    {
        "title": "八用喜雨韵三首  其三",
        "author": "吴潜",
        "content": "砾石何分埠与岑，神功且幸景多阴。\n愿闻庆义空中语，喜听子期岩下音。\n南圃壁悬居士杖，西邻床撼女郎砧。\n消磨乡思凭杯酒，力不能任莫放深。",
        "dynasty": "宋",
        "collection_info": null
    },
    {
        "title": "九用喜雨韵三首  其一",
        "author": "吴潜",
        "content": "何消黍稷荐馨香，三尺抬头即昊苍。\n雨缶决来如此溢，风车输与自然凉。\n问他金玉堆成坞，更使珠玑积在箱。\n逢却年饥堪煮否，移民移粟定旁皇。",
        "dynasty": "宋",
        "collection_info": null
    },
    {
        "title": "九用喜雨韵三首  其二",
        "author": "吴潜",
        "content": "倒瓮翻盆势莫禁，旱滩焦碛尽低沈。\n定知此喜非常喜，只是将心去比心。\n人乐和丰方卖剑，谁贪遗滞忽亡簪。\n村翁曳杖前山去，丁祝孙来酒户寻。",
        "dynasty": "宋",
        "collection_info": null
    },
    {
        "title": "九用喜雨韵三首  其三",
        "author": "吴潜",
        "content": "家乡千里隔千岑，想见飞鸣鹤在阴。\n留滞又烦山寄檄，平安且幸竹传音。\n谩夸斋静香凝寝，但觉檐高响发砧。\n若把悲愁情绪较，蚤秋不似暮秋深。",
        "dynasty": "宋",
        "collection_info": null
    },
    {
        "title": "十用喜雨韵三首  其一",
        "author": "吴潜",
        "content": "江南九月菊花香，猎子牵黄与臂苍。\n岁幸丰登连楚越，地非硗薄比渠凉。\n雨收甘泽归三印，雷敛神功入五箱。\n作解工夫都了毕，不须赤子更回皇。",
        "dynasty": "宋",
        "collection_info": null
    },
    {
        "title": "十用喜雨韵三首  其二",
        "author": "吴潜",
        "content": "喜极夫何恨不禁，五更霜角夜声沈。\n滴残塞北征夫泪，点碎江南游子心。\n久客情怀愁似织，休官时候梦非簪。\n宝陀老子相怜否，苦海应援绠万寻。",
        "dynasty": "宋",
        "collection_info": null
    },
    {
        "title": "十用喜雨韵三首  其三",
        "author": "吴潜",
        "content": "览辉仪凤下高岑，有道朝廷夬决阴。\n宣室礼成熙洽象，明堂乐奏治安音。\n嘉祥已庆连金颖，盛事还祈献石砧。\n只道太平无以报，谁知尧德舜功深。",
        "dynasty": "宋",
        "collection_info": null
    },
    {
        "title": "劭农三首  其一",
        "author": "吴潜",
        "content": "朝廷差下劝农官，同向郊原点检看。\n场圃事兴杷扒穴，田畴功毕桔槔残。\n上租郎主丘丘定，输米官司粒粒干。\n虽是太平今有象，愿陈七月述艰难。",
        "dynasty": "宋",
        "collection_info": null
    },
    {
        "title": "劭农三首  其二",
        "author": "吴潜",
        "content": "因见他乡黍稷收，令人乡思转悠悠。\n新篘白酒鸡豚社，旋摘丝莼鲈雁洲。\n好处光阴长是客，老来情绪更逢秋。\n尧夫六十三休致，前辈风流可继不。",
        "dynasty": "宋",
        "collection_info": null
    },
    {
        "title": "劭农三首  其三",
        "author": "吴潜",
        "content": "名园乘兴小留连，洛社风光在眼前。\n突兀楼台多占水，阴翳花竹小窥天。\n建封已去悲春燕，樊素何之咽暮蝉。\n人事废兴浑若此，凭栏对景一凄然。",
        "dynasty": "宋",
        "collection_info": null
    },
    {
        "title": "出郊用劭农韵三首  其一",
        "author": "吴潜",
        "content": "连樯载米去输官，只得将为乐土看。\n饷互豚蹄秋愿了，饱均鸡犬午舂残。\n门前扫刮犁锄浄，屋上铺添槀秸干。\n识字田夫充长吏，了知图易在思难。",
        "dynasty": "宋",
        "collection_info": null
    },
    {
        "title": "出郊用劭农韵三首  其二",
        "author": "吴潜",
        "content": "水光山色尽兜收，老子穿林兴尚悠。\n眼底有诗皆锦野，心头无事即瀛洲。\n鷃鸠岂较物和我，蟪蛄何知春与秋。\n所谓人生行乐耳，如斯逝者可追不。",
        "dynasty": "宋",
        "collection_info": null
    },
    {
        "title": "出郊用劭农韵三首  其三",
        "author": "吴潜",
        "content": "怕见书空雁字连，可堪清泪落尊前。\n谩因上澣休闲日，出见初秋莹浄天。\n人正慕羶争似蚁，谁能换骨蜕如蝉。\n细思回客吾徒尔，而我何为独不然。",
        "dynasty": "宋",
        "collection_info": null
    },
    {
        "title": "闻同官会碧沚用出郊韵三首  其一",
        "author": "吴潜",
        "content": "碧沚堂前瞰水官，只应唤作玉壶看。\n颇闻秩秩玳筵展，莫遣匆匆银烛残。\n酒付别肠宁怕窄，诗由广舌不忧干。\n老夫孤坐三更月，欲往从之良独难。",
        "dynasty": "宋",
        "collection_info": null
    },
    {
        "title": "闻同官会碧沚用出郊韵三首  其二",
        "author": "吴潜",
        "content": "万顷蟾光浩不收，花汀竹屿思悠悠。\n黄公所隠知何地，贺监宜归乞此洲。\n良夜最佳惟午夜，今秋偏好是中秋。\n举杯酒露月同吸，仰面青天可问不。",
        "dynasty": "宋",
        "collection_info": null
    },
    {
        "title": "闻同官会碧沚用出郊韵三首  其三",
        "author": "吴潜",
        "content": "暝色偏宜水色连，横陈好景向尊前。\n是人享用无遮月，谁子装褫不染天。\n细阅人生幻泡影，了知世事雀螗蝉。\n赏心乐事休空掷，邂逅相逢不偶然。",
        "dynasty": "宋",
        "collection_info": null
    },
    {
        "title": "出郊再用韵赋三解  其一",
        "author": "吴潜",
        "content": "此时尉候迭专官，木落郊空最好看。\n海桧不为时节改，岩花未觉色香残。\n明堂柱下捐樗散，清庙笾中荐豆干。\n天地无私能物物，飞蚊终是负山难。",
        "dynasty": "宋",
        "collection_info": null
    },
    {
        "title": "出郊再用韵赋三解  其二",
        "author": "吴潜",
        "content": "山朋水友讯频收，怪我明农事转悠。\n南墅麋猿专一壑，东溪鳬鹜据三洲。\n人閒颠倒舟移夜，客裏凄凉坐阅秋。\n六十余翁何所恋，金鸡赦了可归不。",
        "dynasty": "宋",
        "collection_info": null
    },
    {
        "title": "出郊再用韵赋三解  其三",
        "author": "吴潜",
        "content": "见说蓬瀛上界连，谁知只在眼睛前。\n但须牢踏脚根地，更要放开心裏天。\n世事可怜旋磨蚁，人情争慕集冠蝉。\n若教禁脔曾知味，不似鱼羹饭泰然。",
        "dynasty": "宋",
        "collection_info": null
    },
    {
        "title": "出郊再用韵赋三解  其四",
        "author": "吴潜",
        "content": "平生惯作牧民官，不作朱幡画戟看。\n惟有寸心存恻隠，谁怜隻手补创残。\n树蔬人要畦畦润，种麦农便陇陇干。\n乍雨乍晴都恰好，老天谁道叫呼难。",
        "dynasty": "宋",
        "collection_info": null
    },
    {
        "title": "出郊再用韵赋三解  其五",
        "author": "吴潜",
        "content": "空绡图画几曾收，楼外苍林远更悠。\n日莫羣乌投栎社，天长数雁落芦洲。\n为谙世上空花景，最喜山中落叶秋。\n官事渐稀农事了，携壶挈榼可容不。",
        "dynasty": "宋",
        "collection_info": null
    },
    {
        "title": "出郊再用韵赋三解  其六",
        "author": "吴潜",
        "content": "水聚山环旺气连，荣华富贵各搀前。\n劫从无始认为我，数到有终还是天。\n晓月园林空唳鹤，晚风亭树谩鸣蝉。\n寄言世上耽迷者，所美当知非美然。",
        "dynasty": "宋",
        "collection_info": null
    },
    {
        "title": "出郊再用韵赋三解  其七",
        "author": "吴潜",
        "content": "老大头皮捉出官，转头重九又看看。\n莫愁客裏黄花负，只恐尊前白日残。\n喜得赐封天燧息，愿他入塞帝巴干。\n丰年喜色眉尖上，一笑相携肯作难。",
        "dynasty": "宋",
        "collection_info": null
    },
    {
        "title": "出郊再用韵赋三解  其八",
        "author": "吴潜",
        "content": "午香一缕篆烟收，欹枕方床此景悠。\n便觉梦寻桃叶渡，不知身在菊花洲。\n簿书堆裏挨排日，砧杵声中断送秋。\n坏户蛰虫犹识候，人生知觉似渠不。",
        "dynasty": "宋",
        "collection_info": null
    },
    {
        "title": "出郊再用韵赋三解  其九",
        "author": "吴潜",
        "content": "窗草池莲乐意连，一帆直到太虚前。\n拈来瓦砾无非道，触处鸢鱼共此天。\n鹑固珍羞元是鼠，蜣虽秽物却为蝉。\n神奇臭腐相更禅，妙理谁知所以然。",
        "dynasty": "宋",
        "collection_info": null
    },
    {
        "title": "再用出郊韵似延庆老三首  其一",
        "author": "吴潜",
        "content": "菩提只在摄心官，日观元同月观看。\n万种因缘都是结，一花根蒂几曾残。\n祖师曾誓疮脓坏，讲主能参屎橛干。\n百硕麻油摊树上，得来元不见难难。",
        "dynasty": "宋",
        "collection_info": null
    },
    {
        "title": "再用出郊韵似延庆老三首  其二",
        "author": "吴潜",
        "content": "工夫全在放时收，鹞过新罗路太悠。\n世网爱河千渤泡，人寰苦海一浮洲。\n要知坐卧并行住，只在春冬与夏秋。\n昨日亭前柏树子，分明说法听闻不。",
        "dynasty": "宋",
        "collection_info": null
    },
    {
        "title": "再用出郊韵似延庆老三首  其三",
        "author": "吴潜",
        "content": "普殊难叶一鈎连，勘到释迦文佛前。\n口裏巴巴缘十地，眼中盼盼是诸天。\n泥涂烂处藏头鼈，高树梢头脱殻蝉。\n各自身躯各自性，谁知各自本同然。",
        "dynasty": "宋",
        "collection_info": null
    },
    {
        "title": "登延庆佛阁用出郊韵三首  其一",
        "author": "吴潜",
        "content": "东西南北幸同官，休作班荆解后看。\n一笑喜逢粳秫贱，相攀莫待菊茱残。\n沙鸥点点投波没，檐鹊声声带日干。\n美景良辰同赏乐，四并谁道古来难。",
        "dynasty": "宋",
        "collection_info": null
    },
    {
        "title": "登延庆佛阁用出郊韵三首  其二",
        "author": "吴潜",
        "content": "高阁都将万象收，凭栏睇望兴何悠。\n张郎遯世谁家谷，孙子成仙何处洲。\n风雨喜无临九日，江山幸有答三秋。\n年丰市井多欢笑，老子婆婆亦可不。",
        "dynasty": "宋",
        "collection_info": null
    },
    {
        "title": "登延庆佛阁用出郊韵三首  其三",
        "author": "吴潜",
        "content": "远峰近嶂似环连，拥翠排青到面前。\n可圣可贤桑落酒，不寒不暖菊花天。\n吐吞湖海酎金兕，批判烟云挥玉蝉。\n此客坐中应不欠，逢场何惜一跫然。",
        "dynasty": "宋",
        "collection_info": null
    },
    {
        "title": "再用出郊韵三首  其一",
        "author": "吴潜",
        "content": "父老休惊作长官，只将田畯一般看。\n汝应西墅功将毕，我亦南柯梦向残。\n夕照拖云枫影乱，秋风扫地叶声干。\n瀛仙岛客知何处，策杖相从正不难。",
        "dynasty": "宋",
        "collection_info": null
    },
    {
        "title": "再用出郊韵三首  其二",
        "author": "吴潜",
        "content": "远山空处断云收，一段秋光野思悠。\n鹰隼不妨侵碧落，鱼鳬自觉得沧洲。\n桑榆晚景能多日，桂菊他乡又一秋。\n聊把清尊浇眊矂，兹游还可再寻不。",
        "dynasty": "宋",
        "collection_info": null
    },
    {
        "title": "再用出郊韵三首  其三",
        "author": "吴潜",
        "content": "屈曲蜂房蚁户连，秦筝羯鼓绿窗前。\n尽教迫窄无余地，谁道虚空有剩天。\n是处画堂余燕雀，几家高屋画貂蝉。\n闲阶细草蛩声急，极目烟波正渺然。",
        "dynasty": "宋",
        "collection_info": null
    },
    {
        "title": "三用出郊韵三首  其一",
        "author": "吴潜",
        "content": "从来此地出高官，绮屋连云画裏看。\n十里湖光多样好，百年人事几回残。\n菰蒲带露枝犹湿，䆉稏逢晴把便干。\n乐岁何妨歌乐职，簿书缠缚敢辞难。",
        "dynasty": "宋",
        "collection_info": null
    },
    {
        "title": "三用出郊韵三首  其二",
        "author": "吴潜",
        "content": "高桥第一战功收，从此江沱岁月悠。\n顾我壮怀成槁木，令人老泪落荒洲。\n西风何处鸡豚社，东里此时鱼蟹秋。\n一笑回头便今古，赏心乐事可重不。",
        "dynasty": "宋",
        "collection_info": null
    },
    {
        "title": "三用出郊韵三首  其三",
        "author": "吴潜",
        "content": "金屋无人唤阿连，碧桐依旧绿阶前。\n境瞒眼处非关物，事换头时即是天。\n秋水岸边凝鹊鹭，晚风枝上沸蜩蝉。\n静中阅动浑如此，描画何须倩巨然。",
        "dynasty": "宋",
        "collection_info": null
    },
    {
        "title": "四用出郊韵三首  其一",
        "author": "吴潜",
        "content": "惭愧曾尸一品官，如今已作倒盆看。\n但干驰逐心都歇，只有登临兴未残。\n欲扫云烟忧笔秃，拟浇尘土怕壶干。\n傍人莫把衰翁笑，追趁跻攀尚不难。",
        "dynasty": "宋",
        "collection_info": null
    },
    {
        "title": "四用出郊韵三首  其二",
        "author": "吴潜",
        "content": "四望青山宿雾收，白鸥浩荡意悠悠。\n红旗不用穿三市，画舸何妨访十洲。\n台榭装成多样景，水云占却几分秋。\n洛阳耆旧名园记，般入明州志可不。",
        "dynasty": "宋",
        "collection_info": null
    },
    {
        "title": "四用出郊韵三首  其三",
        "author": "吴潜",
        "content": "一望平湖万顷连，恍如身在鹫峰前。\n筑涂成宅能移地，迭石为山欲夺天。\n绿萼枝方停晓凤，白杨树已咽寒蝉。\n达人大观缘如此，万事都来付且然。",
        "dynasty": "宋",
        "collection_info": null
    },
    {
        "title": "五用出郊韵三首  其一",
        "author": "吴潜",
        "content": "寄语头衔水利官，堤防莫作等闲看。\n田畴虽幸收成早，沟浍犹疑灌溉残。\n劝课农桑心独苦，丁宁父老吻应干。\n米从布袋痴儿事，我辈须知稼穑难。",
        "dynasty": "宋",
        "collection_info": null
    },
    {
        "title": "五用出郊韵三首  其二",
        "author": "吴潜",
        "content": "看他南亩十分收，归去来兮事尚悠。\n梦裏便寻青栎社，生来几过白苹洲。\n向前七袠无多岁，更后三朝即半秋。\n如电如阴如幻境，还知生熟路头不。",
        "dynasty": "宋",
        "collection_info": null
    },
    {
        "title": "五用出郊韵三首  其三",
        "author": "吴潜",
        "content": "冥鸿本拟与鸡连，一笑西风沆瀣前。\n放步退来元有地，从头算去莫非天。\n可怜高举抟风翮，争似低飞饮露蝉。\n若使危机能彻底，盈虚消息岂其然。",
        "dynasty": "宋",
        "collection_info": null
    },
    {
        "title": "劭农翠山赋唐律二首  其一",
        "author": "吴潜",
        "content": "小队旌旗上翠岩，松风十里锁禅关。\n水深水浅高低涧，春淡春浓远近山。\n乡思猛随苍鸟去，客心暂与白云闲。\n天公已是多情杀，特把淋头雨放悭。",
        "dynasty": "宋",
        "collection_info": null
    },
    {
        "title": "劭农翠山赋唐律二首  其二",
        "author": "吴潜",
        "content": "老守忧民若己伤，三回奉诏劝耕桑。\n周家绵远农开国，汉室兴隆谷腐仓。\n麦缘少地锄山种，水怕多流纍石防。\n田里熙熙知乐土，更祈四表共平康。",
        "dynasty": "宋",
        "collection_info": null
    },
    {
        "title": "梅花小吟",
        "author": "吴潜",
        "content": "难唤林逋伴客游，占春亭畔独夷犹。\n一花两蘂意方远，三岛十洲香已浮。\n清晓园林霜似练，黄昏栏槛月如鈎。\n若还说着和羹事，只恐渠侬笑不休。",
        "dynasty": "宋",
        "collection_info": null
    },
    {
        "title": "占春亭即事三首  其一",
        "author": "吴潜",
        "content": "桃花几片隔墙飞，独自危楼徙倚时。\n目送断鸿云外没，东风吹泪落天涯。",
        "dynasty": "宋",
        "collection_info": null
    },
    {
        "title": "占春亭即事三首  其二",
        "author": "吴潜",
        "content": "见他门户插垂杨，懊恨江南客子肠。\n春梦谁云无准托，连宵合眼是家乡。",
        "dynasty": "宋",
        "collection_info": null
    },
    {
        "title": "占春亭即事三首  其三",
        "author": "吴潜",
        "content": "薄雾轻烟柳际浮，阶前细草绿初抽。\n年年春事年年恨，一担担来是白头。",
        "dynasty": "宋",
        "collection_info": null
    },
    {
        "title": "乡举鹿鸣劝驾",
        "author": "吴潜",
        "content": "上苑春光已探来，诸公逸驾莫迟回。\n点头定有文惊坐，烧尾何妨酒吸杯。\n自是功名难躲避，须知气节要壅培。\n老夫亲手传衣钵，来岁图经用再开。",
        "dynasty": "宋",
        "collection_info": null
    },
    {
        "title": "诸路发解劝驾",
        "author": "吴潜",
        "content": "东郡衣冠盛，南宫牓帖新。\n诸科唐取士，数路汉得人。\n鸣鹿殷勤意，攀龙变化身。\n若为明主献，忠谠要披陈。",
        "dynasty": "宋",
        "collection_info": null
    },
    {
        "title": "和景回胡计院数字韵就送其行",
        "author": "吴潜",
        "content": "与君託乡闾，东野连西墅。\n谁知俯仰閒，各各岁年暮。\n当时同队鱼，十已九捐故。\n君抱珪璧姿，方获展寸步。\n梁栋须羣材，榱桷共支拄。\n生从匠石园，一一居王所。\n何必效鸥鳬，江湖任来去。\n但须饱读易，细翫奇耦数。\n问之何将迎，终然抱璞素。\n砥柱三门津，波澜自流注。",
        "dynasty": "宋",
        "collection_info": null
    },
    {
        "title": "窥园",
        "author": "吴潜",
        "content": "后园梅树老槎牙，初放枝头一两花。\n便是春光先漏洩，其如暮景已横斜。\n西湖处士吟情在，东里先生心事赊。\n清足亭前无限好，五更魂梦定还家。",
        "dynasty": "宋",
        "collection_info": null
    },
    {
        "title": "小至三诗呈景回制干并简同官  其一",
        "author": "吴潜",
        "content": "六十三余七十翁，颇从静裏得些工。\n阴阳理向尘尘见，天地心于物物同。\n荔挺生来元不死，葭灰塞处自能通。\n古今宇宙浑如此，康节何烦企下风。",
        "dynasty": "宋",
        "collection_info": null
    },
    {
        "title": "小至三诗呈景回制干并简同官  其二",
        "author": "吴潜",
        "content": "莫嫌一点稚阳微，化育工夫自此推。\n履袜已无亲可献，黍羔犹与俗相宜。\n数千里外萦心事，四五更头欹枕时。\n恳恳对天香一炷，定知人愿必天随。",
        "dynasty": "宋",
        "collection_info": null
    },
    {
        "title": "小至三诗呈景回制干并简同官  其三",
        "author": "吴潜",
        "content": "劝君莫望楚云飞，一片云飞两泪垂。\n去岁尚传鸿雁信，今年空念鹡鸰诗。\n大刀折处心尤苦，半臂添来体更羸。\n鼓笛谩将厅事聒，谁知裏面有人悲。",
        "dynasty": "宋",
        "collection_info": null
    },
    {
        "title": "喜雪用禁物体二首  其一",
        "author": "吴潜",
        "content": "傍海风痴翦水难，偷他瑞叶散云端。\n可须滕巽同宣力，坐使颛冥不旷官。\n衣被麦苗搀腊到，装褫花树借春看。\n明年定赛今年熟，野老心腴更体胖。",
        "dynasty": "宋",
        "collection_info": null
    },
    {
        "title": "喜雪用禁物体二首  其二",
        "author": "吴潜",
        "content": "一帐谁将罩太虚，但怜雁字不堪书。\n江山尽在光华裏，宇宙真成浑沌初。\n险地岂容呈坎壈，荒林无復露空疎。\n休将入蔡功名诧，思播新闻却众狙。",
        "dynasty": "宋",
        "collection_info": null
    },
    {
        "title": "再用前韵二首  其一",
        "author": "吴潜",
        "content": "翦水工夫入细难，筛尘屑末粲豪端。\n司寒便合修年谱，凌室何妨践世官。\n惠可立时师受记，焦先卧处众争看。\n只缘一窍丹成熟，四体那拘瘠与胖。",
        "dynasty": "宋",
        "collection_info": null
    },
    {
        "title": "再用前韵二首  其二",
        "author": "吴潜",
        "content": "中夜怀归梦趁虚，柰无黄耳寄家书。\n高人不问闭门后，征士应思遣戍初。\n压栋排檐能拉朽，穿帘入隙解乘疎。\n遥知山谷皆封路，食绝肠饥有怒狙。",
        "dynasty": "宋",
        "collection_info": null
    },
    {
        "title": "三用喜雪韵呈同官诸丈不敢辍禁物之令也二首  其一",
        "author": "吴潜",
        "content": "不用忧他道路难，浑沦宇宙杳无端。\n齐腰若未能逃佛，灭迹何妨且弃官。\n节士挺身松柏比，田翁满眼稻粱看。\n明年饱吃宣州饭，管取便便此腹胖。",
        "dynasty": "宋",
        "collection_info": null
    },
    {
        "title": "三用喜雪韵呈同官诸丈不敢辍禁物之令也二首  其二",
        "author": "吴潜",
        "content": "光浮暗室不因虚，冻笔难呵且罢书。\n可是羞明宜夜后，何妨等伴到春初。\n累茵合念闾阎苦，返棹非于故旧疎。\n堪笑老禅功用狭，但能分食饲猨狙。",
        "dynasty": "宋",
        "collection_info": null
    },
    {
        "title": "四五用喜雪韵四首  其一",
        "author": "吴潜",
        "content": "不数玄真与木难，也休翦綵缀林端。\n五车自有神朝阙，万宝非因贾送官。\n老大已残洄曲梦，推敲且作灞陵看。\n忍寒袖手青灯畔，解字闲书胖与胖。",
        "dynasty": "宋",
        "collection_info": null
    },
    {
        "title": "四五用喜雪韵四首  其二",
        "author": "吴潜",
        "content": "富贵家家遣五虚，不须乞米效颜书。\n垢除与物重更始，朴散于今暂復初。\n狡兔迷藏罝谩设，游鱼潜伏网应疎。\n此恩箇箇当沾被，莫逐林閒窃芋狙。",
        "dynasty": "宋",
        "collection_info": null
    },
    {
        "title": "四五用喜雪韵四首  其三",
        "author": "吴潜",
        "content": "战退妖狐是不难，飞毛散羽息争端。\n瓮眠但愿为逋客，靴没何须慕大官。\n化化形形随物付，平平坦坦与人看。\n闭门独有袁夫子，穷饿难磨气象胖。",
        "dynasty": "宋",
        "collection_info": null
    },
    {
        "title": "四五用喜雪韵四首  其四",
        "author": "吴潜",
        "content": "覆盖无分实与虚，太平有象史官书。\n园林底用夸末至，山水惟应访遂初。\n润到青蔬尤脆美，老添苍桧更扶疎。\n是中广莫天同大，□□何妨有傲狙。",
        "dynasty": "宋",
        "collection_info": null
    },
    {
        "title": "六用喜雪韵二首  其一",
        "author": "吴潜",
        "content": "白战从来号令难，不知此令孰抽端。\n开仓自有齐相国，排户何烦汉县官。\n坐觉阎浮尘世隔，便同佛度化成看。\n遥思苏武囚深窖，气力虽微志自胖。",
        "dynasty": "宋",
        "collection_info": null
    },
    {
        "title": "六用喜雪韵二首  其二",
        "author": "吴潜",
        "content": "梵宫楼阁正横虚，俯瞰平畴一幅书。\n宿鸟投林迷所自，野貛寻穴失其初。\n茅柴熟处功非细，榾柮烧来计未疎。\n回首少年观校猎，忽飞一骑射山狙。",
        "dynasty": "宋",
        "collection_info": null
    },
    {
        "title": "七八用喜雪韵四首  其一",
        "author": "吴潜",
        "content": "不持寸铁事应难，何止空空竭两端。\n远麓遮藏山被檄，轻冰裁翦水能官。\n将梁兔苑瀛洲比，把蔡鹜池台阁看。\n独羡当年灰袋客，雪埋气宇更充胖。",
        "dynasty": "宋",
        "collection_info": null
    },
    {
        "title": "七八用喜雪韵四首  其二",
        "author": "吴潜",
        "content": "鏖战邪川正瞰虚，庚牌裹雪发军书。\n光摇阙角更传后，色眩觚棱月上初。\n大抵衣袽须早戒，莫教户牖有时疎。\n喜闻庸蜀羣尨吠，辟易何分玃与狙。",
        "dynasty": "宋",
        "collection_info": null
    },
    {
        "title": "七八用喜雪韵四首  其三",
        "author": "吴潜",
        "content": "也知天女散花难，束帛戋戋几疋端。\n富贵何妨还白屋，繁华亦欲傲苍官。\n梁山操裏声愁听，湘水图中景喜看。\n争似寒炉煨芋者，身心何处不休胖。",
        "dynasty": "宋",
        "collection_info": null
    },
    {
        "title": "七八用喜雪韵四首  其四",
        "author": "吴潜",
        "content": "有年呈瑞厌孤虚，不用东封更献书。\n雁背严凝能备预，鹊搜储蓄善谋初。\n併衣左伯情何厚，穿履东方计莫疎。\n闻说山林皆冻合，徧狙无处觅雄狙。",
        "dynasty": "宋",
        "collection_info": null
    },
    {
        "title": "九十用喜雪韵四首  其一",
        "author": "吴潜",
        "content": "不用韩非骋说难，异同坚白谩多端。\n恍迷千界现梵国，骈集万妃驱女官。\n要得彘生将罟没，恐他鼍怪作城看。\n道人宴坐蒲团上，外景常如内景胖。",
        "dynasty": "宋",
        "collection_info": null
    },
    {
        "title": "九十用喜雪韵四首  其二",
        "author": "吴潜",
        "content": "腊中三白瑞非虚，不虑无冰鲁史书。\n薹长新蔬蒙赐后，根舒宿麦受恩初。\n凭陵败絮寒能重，扑蔌斜窗晓渐疎。\n林杪穷猿应禁口，猢孙乞食向公狙。",
        "dynasty": "宋",
        "collection_info": null
    },
    {
        "title": "九十用喜雪韵四首  其三",
        "author": "吴潜",
        "content": "今岁鏖寒亦大难，裁裘制褐费无端。\n旋添酒兴嫌工正，旁索诗材喜稗官。\n见晛未消亭午待，加霜更洁翌朝看。\n遥怜扫巷欢娱辈，大体何知小体胖。",
        "dynasty": "宋",
        "collection_info": null
    },
    {
        "title": "九十用喜雪韵四首  其四",
        "author": "吴潜",
        "content": "陈年古屋瓦浮虚，穿漏时将被覆书。\n集谢曾陪上相后，映孙难忘秀才初。\n砖花似镂多奇异，檐柱如排少阔疎。\n吏卒报衙天未晓，老身牵强类冠狙。",
        "dynasty": "宋",
        "collection_info": null
    },
    {
        "title": "十一二用喜雪韵四首  其一",
        "author": "吴潜",
        "content": "水泼衾裘夜卧难，也休暖足唤端端。\n平生自是冰为氏，此际何妨火纪官。\n无色图从天地展，有声画与古今看。\n忽思十万边兵冷，肤体相关岂独胖。",
        "dynasty": "宋",
        "collection_info": null
    },
    {
        "title": "十一二用喜雪韵四首  其二",
        "author": "吴潜",
        "content": "片片穿帷解捣虚，夜明细字亦堪书。\n五车现瑞从今后，一尺呈祥復古初。\n暖室温轩人起晏，远坊穷巷客来疎。\n茅山见说黄精熟，山友迷踪餍黠狙。",
        "dynasty": "宋",
        "collection_info": null
    },
    {
        "title": "十一二用喜雪韵四首  其三",
        "author": "吴潜",
        "content": "长安贫者再炊难，臛肉苍头饫舌端。\n食雪自应还猛将，饮冰只合付清官。\n尚兴塞外鸣弦想，剩欲江头把钓看。\n只恐逢他吹铁笛，骨寒股战失吾胖。",
        "dynasty": "宋",
        "collection_info": null
    },
    {
        "title": "十一二用喜雪韵四首  其四",
        "author": "吴潜",
        "content": "只堪闭户着潜虚，欲作遨头畏简书。\n乍密乍稀云冻后，半融半落雨收初。\n封条正恐观梅错，渍谷犹疑学稼疎。\n却喜明朝春税驾，气苏𥜿𥜿与狙狙。",
        "dynasty": "宋",
        "collection_info": null
    },
    {
        "title": "十三四用喜雪韵四首  其一",
        "author": "吴潜",
        "content": "安西都护肯辞难，不怕亡胡起怨端。\n节义士知堪作使，神仙人岂恋为官。\n寒肩此际如楼耸，眩眼当年似席看。\n百丈山中谁筑室，是中非隘亦非胖。",
        "dynasty": "宋",
        "collection_info": null
    },
    {
        "title": "十三四用喜雪韵四首  其二",
        "author": "吴潜",
        "content": "瑞气应缠牛女虚，坐令三白历家书。\n竹寒不用歌周末，粟腐行将纪汉初。\n蟠际混同能广大，方圆成就更通疎。\n狐猿夜半疑天晓，叫起攀林挂树狙。",
        "dynasty": "宋",
        "collection_info": null
    },
    {
        "title": "十三四用喜雪韵四首  其三",
        "author": "吴潜",
        "content": "普博谁云仁道难，翦裁妙巧智之端。\n都将凡物换英物，尽欲热官成冷官。\n色即是空随手灭，恩生于害转头看。\n大千界裏毫光彻，稽首惟应礼屈胖。",
        "dynasty": "宋",
        "collection_info": null
    },
    {
        "title": "十三四用喜雪韵四首  其四",
        "author": "吴潜",
        "content": "雪边好景说涵虚，欲往从之掣簿书。\n王道平平须有象，皇风浩浩恐无初。\n举遮正恐渠难耐，罢扫缘忧彼作疎。\n翠浪黄云来岁事，已应痴望到毚狙。",
        "dynasty": "宋",
        "collection_info": null
    },
    {
        "title": "和史司直韵五首  其一",
        "author": "吴潜",
        "content": "南方一佛放圆光，散作阎浮薝卜香。\n便把此花为讚祝，更将何物献休祥。\n建中圣主平平荡，锡福明王简简穰。\n共喜太平今有象，新年好上万年觞。",
        "dynasty": "宋",
        "collection_info": null
    },
    {
        "title": "和史司直韵五首  其二",
        "author": "吴潜",
        "content": "疑怪虚窗彻夜明，晓看积雪与阶平。\n虽知乐岁无捐瘠，尚恐祁寒有怨情。\n天地浑沦方返朴，国家霈泽正哀惸。\n区区甚愿祈三白，只怕人閒忌满盈。",
        "dynasty": "宋",
        "collection_info": null
    },
    {
        "title": "和史司直韵五首  其三",
        "author": "吴潜",
        "content": "滕翁只道老非才，不料穷冬雪壮哉。\n拟拨寒蔬寻早韭，试寻玉树索寒梅。\n孤汀错认鷀为鹭，四野偏宜牟与来。\n闻说广鞮西北走，将军已自播州回。",
        "dynasty": "宋",
        "collection_info": null
    },
    {
        "title": "和史司直韵五首  其四",
        "author": "吴潜",
        "content": "空中万鹤舞盘旋，飞向西天祇树园。\n一幅缯绡包宇宙，连城珪璧委郊原。\n冰笳莫弄两三曲，铁甲犹联百万屯。\n痛痒不知惟党二，至今浪有姓名存。",
        "dynasty": "宋",
        "collection_info": null
    },
    {
        "title": "和史司直韵五首  其五",
        "author": "吴潜",
        "content": "世閒传假不传真，丞相可曾城换银。\n巷扫他家难敌富，氅披之子未为贫。\n也知东郡行春守，便作南溪钓雪人。\n指碔为瑶惭兴寄，恨无一缕引千钧。",
        "dynasty": "宋",
        "collection_info": null
    },
    {
        "title": "和袁尚书韵",
        "author": "吴潜",
        "content": "珠琲无烦费斗量，家家泼撒不珍藏。\n浑疑入腊梅花放，已卜来年稻颗香。\n万感固知由气类，一根元只自心秧。\n天怜老子忧民切，将变荒州作富穰。",
        "dynasty": "宋",
        "collection_info": null
    },
    {
        "title": "同前",
        "author": "吴潜",
        "content": "寂喧相去几由旬，禽戏何妨小屈伸。\n退步自应行步稳，识心安用捧心颦。\n又看桃板迎新岁，定是蒲轮访旧人。\n粒粒金丹分二百，祝公丈六现金身。",
        "dynasty": "宋",
        "collection_info": null
    },
    {
        "title": "和赵知录韵三首  其一",
        "author": "吴潜",
        "content": "黑风吹海屑银涛，莫辨秦瑰与楚瑶。\n煮水煎茶还我辈，竈烟文武火须调。",
        "dynasty": "宋",
        "collection_info": null
    },
    {
        "title": "和赵知录韵三首  其二",
        "author": "吴潜",
        "content": "甫能乞得六花飞，又要忧它褐与衣。\n争似烟江渔钓侣，卖鱼沽酒唱歌归。",
        "dynasty": "宋",
        "collection_info": null
    },
    {
        "title": "和赵知录韵三首  其三",
        "author": "吴潜",
        "content": "造物从来害是恩，由他珪璧委千门。\n梅梢已露春消息，小向涵虚驻客轩。",
        "dynasty": "宋",
        "collection_info": null
    },
    {
        "title": "再和赵知录韵三首  其一",
        "author": "吴潜",
        "content": "妖蜃吹城帀海涛，也疑瀛岛产琨瑶。\n老滕解把真成妄，郢曲如今始再调。",
        "dynasty": "宋",
        "collection_info": null
    },
    {
        "title": "再和赵知录韵三首  其二",
        "author": "吴潜",
        "content": "只道梅花已乱飞，何须点缀谢庄衣。\n独欣冻死安西虏，载取狐巴马上归。",
        "dynasty": "宋",
        "collection_info": null
    },
    {
        "title": "再和赵知录韵三首  其三",
        "author": "吴潜",
        "content": "何烦洛令市私恩，有客甘贫自闭门。\n恰似明州前录事，清高直可傲羲轩。",
        "dynasty": "宋",
        "collection_info": null
    },
    {
        "title": "饯赵物斛三首  其一",
        "author": "吴潜",
        "content": "九折羊肠路险巇，险巇过了始平夷。\n风霜雨露无非教，菌槿椒兰各有时。\n退步元来天地阔，扪心自是鬼神知。\n莫嫌载月舟如洗，赢得清名满海涯。",
        "dynasty": "宋",
        "collection_info": null
    },
    {
        "title": "饯赵物斛三首  其二",
        "author": "吴潜",
        "content": "同寅两载意何倾，不是人间儿女情。\n嫉恶吾方欠隠忍，鉏姦君亦太分明。\n是非烈日秋霜劲，利害浮埃抹电轻。\n临别一言何所赠，做人须做十分成。",
        "dynasty": "宋",
        "collection_info": null
    },
    {
        "title": "饯赵物斛三首  其三",
        "author": "吴潜",
        "content": "精义无穷在邺籤，更须于易倍深拈。\n阳奇阴偶机难测，往屈来伸理可占。\n有谓宣尼夫乃佞，或云仲子乌能廉。\n圣贤言行多参考，美疢犹应用石砭。",
        "dynasty": "宋",
        "collection_info": null
    },
    {
        "title": "喜雨和赵右司",
        "author": "吴潜",
        "content": "车水耕田正闵农，夜来好雨一犁通。\n相近可是须羣望，陟降元来即上穹。\n击壤何曾知帝力，观风谁与达天聪。\n见他东作思南墅，愁杀江南桑苎翁。",
        "dynasty": "宋",
        "collection_info": null
    },
    {
        "title": "喜雨和史司直二首  其一",
        "author": "吴潜",
        "content": "六丁海面揭封回，天上屯云撮得来。\n连月不曾听澍雨，今年方始见轰雷。\n定知水畎移秧插，底用泥涂把谷栽。\n闻说君王勤露祷，固应妖魃不能灾。",
        "dynasty": "宋",
        "collection_info": null
    },
    {
        "title": "喜雨和史司直二首  其二",
        "author": "吴潜",
        "content": "檐溜终宵稍慰心，更须三日始为霖。\n云雷尚觉经纶狭，暑雨犹疑咨怨深。\n不假溟鲲能激水，何须垤鹳解知阴。\n回头谷口耕樵侣，辜负盟言愧断金。",
        "dynasty": "宋",
        "collection_info": null
    },
    {
        "title": "秋思一首寄方君遇",
        "author": "吴潜",
        "content": "西风黄叶堕阶前，秋思撩人已可怜。\n身渐衰来非一日，心都懒处是今年。\n爱憎毁誉何关我，消息盈虚要识天。\n六十四翁凡百足，只祈君相放归田。",
        "dynasty": "宋",
        "collection_info": null
    },
    {
        "title": "寄丁丞相",
        "author": "吴潜",
        "content": "今年快活好重阳，君相都俞尽主张。\n飞语不容轻点污，细书那更极揄扬。\n无风无雨稻粱熟，有酒有螯枨橘香。\n只待防冬平静了，来春衣锦又还乡。",
        "dynasty": "宋",
        "collection_info": null
    },
    {
        "title": "喜雨预卜淮寇之遁口占小诗呈同官",
        "author": "吴潜",
        "content": "丑虏逋诛尚不庭，敢驱羊犬瞰边城。\n滂沱无此十月雨，攘却过如百万兵。\n狗帐纵毡淋易透，马蹄虽涩滑难行。\n只愿皇天相佑助，皇天佑助岂人情。",
        "dynasty": "宋",
        "collection_info": null
    },
    {
        "title": "景回兄和篇甚佳信笔再用韵",
        "author": "吴潜",
        "content": "犂扫终当尽穴庭，将军夫岂但婴城。\n何妨水潦威曹贼，应以风声慑晋兵。\n中立运筹飞凯奏，昌黎吮笔草歌行。\n开年东作吾何在，野老相携话故情。",
        "dynasty": "宋",
        "collection_info": null
    },
    {
        "title": "昨日连昼夜之雨尤可喜再用前韵",
        "author": "吴潜",
        "content": "佛貍索死离龙庭，堪笑披猖欲背城。\n釜为水悬忧后爨，弓因雨弱失长兵。\n突三千人如电扫，诛两万户若风行。\n又报广南腾露布，太平从此慰皇情。",
        "dynasty": "宋",
        "collection_info": null
    },
    {
        "title": "和丁丞相",
        "author": "吴潜",
        "content": "夷狄为阴中国阳，岂容羊犬更鸱张。\n捷书一纸来从广，凯奏连旗至自扬。\n尽瘁元臣食放箸，偷安老守寝凝香。\n但怜此土非吾土，岁晚天寒忆故乡。",
        "dynasty": "宋",
        "collection_info": null
    },
    {
        "title": "和惠检阅送胡计院韵",
        "author": "吴潜",
        "content": "小借园林一饷閒，相携送客上天关。\n頺龄晚岁凄凉裏，今日明朝聚散閒。\n极目烟云方渺渺，满蹊桃李正斑斑。\n老来尚被冠裳缚，坐对渔舟亦厚颜。",
        "dynasty": "宋",
        "collection_info": null
    },
    {
        "title": "行小圃偶成唐律呈直翁自昭叔夏",
        "author": "吴潜",
        "content": "今年花信已成空，白白红红苦雨中。\n老境摧颓春更好，愁城高耸酒难攻。\n一生当号知非子，万事都归亡是公。\n巴得新晴天亦笑，东风吹梦过江东。",
        "dynasty": "宋",
        "collection_info": null
    },
    {
        "title": "和刘右司见寄六绝一律  其一",
        "author": "吴潜",
        "content": "老子谁知密度关，却支筇杖访荒园。\n故应我辈钟情别，佳话真堪诏子孙。",
        "dynasty": "宋",
        "collection_info": null
    },
    {
        "title": "和刘右司见寄六绝一律  其二",
        "author": "吴潜",
        "content": "撩我归心更欲归，绿英已是换红菲。\n分明不似高空鸟，无弋无矰到处飞。",
        "dynasty": "宋",
        "collection_info": null
    },
    {
        "title": "和刘右司见寄六绝一律  其三",
        "author": "吴潜",
        "content": "鹊绊晴丝柳絮干，金沙玉李斗开颜。\n此时此景此中意，付与仙翁一饷閒。",
        "dynasty": "宋",
        "collection_info": null
    },
    {
        "title": "和刘右司见寄六绝一律  其四",
        "author": "吴潜",
        "content": "酴醾万玉吐幽香，芍药千红护绿裳。\n好景只供人借看，寻思百计是归强。",
        "dynasty": "宋",
        "collection_info": null
    },
    {
        "title": "和刘右司见寄六绝一律  其五",
        "author": "吴潜",
        "content": "小儿亦解挽公留，知有人閒第一流。\n老我相思无尽藏，临风一日几搔头。",
        "dynasty": "宋",
        "collection_info": null
    },
    {
        "title": "和刘右司见寄六绝一律  其六",
        "author": "吴潜",
        "content": "愁来只是向无何，浮圣沈贤共一波。\n若见江南烟钓侣，寄言好与晒渔蓑。",
        "dynasty": "宋",
        "collection_info": null
    },
    {
        "title": "和刘右司见寄六绝一律  其七",
        "author": "吴潜",
        "content": "我家碧云畔，中有最高亭。\n阅世已头白，看山犹眼青。\n谁能环北辙，那更徙南溟。\n归计天须许，烦占处士星。",
        "dynasty": "宋",
        "collection_info": null
    },
    {
        "title": "送十二知军领郡澄江二首  其一",
        "author": "吴潜",
        "content": "门户喜方兴，送儿五马行。\n君恩天样大，家法水能清。\n但务平平政，何须赫赫名。\n也休扳汝父，皂白太分明。",
        "dynasty": "宋",
        "collection_info": null
    },
    {
        "title": "送十二知军领郡澄江二首  其二",
        "author": "吴潜",
        "content": "老父如汝年，监州尚折旋。\n后生何闻望，小郡亦藩宣。\n申浦秋潮落，君山暮霭连。\n菊时吾去此，访汝击羣鲜。",
        "dynasty": "宋",
        "collection_info": null
    },
    {
        "title": "古风一首送常明仲还里社",
        "author": "吴潜",
        "content": "韪轩吾石友，相从三十年。\n舌本多文献，胸笥皆简编。\n脊梁硬于铁，虽贫不言钱。\n古井波愈静，老榦骨尤坚。\n眨眼七十翁，酡颜映银髯。\n辞我归旧隠，从此将终焉。\n我怀虽恻楚，君意难弃捐。\n顾我亦岁徂，华髮蒙其颠。\n君王念帷盖，高车会当悬。\n尔汝一蘧庐，日月双弹圆。\n合离与聚散，暮景必復然。\n以兹强排遣，送君鄞水边。\n空江涨夏潦，远山生夕烟。\n野鸟投林飞，渔舟衝浦还。\n万物各有适，人生且随缘。\n江东企西浙，道里无半千。\n幸及身强健，尚可相周旋。\n所愧韩魏公，不能官老泉。",
        "dynasty": "宋",
        "collection_info": null
    },
    {
        "title": "明仲小侄归江浙饯之西渡有感二首  其一",
        "author": "吴潜",
        "content": "韪轩从此入山深，阿阮同途反奋岑。\n老大分携朋友意，死生契阔弟兄心。\n碧云怅望家千里，白髮瓢零酒一斟。\n岁晚情怀易感触，不堪衰泪忽霑襟。",
        "dynasty": "宋",
        "collection_info": null
    },
    {
        "title": "明仲小侄归江浙饯之西渡有感二首  其二",
        "author": "吴潜",
        "content": "宿秧青碧穉秧黄，长叶抽苗势已张。\n田就再耘秋有准，水收积潦旱无伤。\n老牛引犊挨篱卧，新燕将雏贴水翔。\n一壑一邱吾亦有，谁怜留滞尚他乡。",
        "dynasty": "宋",
        "collection_info": null
    },
    {
        "title": "饯郑宗丞",
        "author": "吴潜",
        "content": "烟霭晚将合，湖山景致嘉。\n谁为千里别，客负一年花。\n心事违春事，年华上鬓华。\n扁舟何日发，回首水云赊。",
        "dynasty": "宋",
        "collection_info": null
    },
    {
        "title": "天宁长老新斋堂请转语",
        "author": "吴潜",
        "content": "慧公幻出一斋堂，巨栋危梁压十方。\n更有心堂无量阔，阔中别有好思量。",
        "dynasty": "宋",
        "collection_info": null
    },
    {
        "title": "因藏主持此稽首诸山如有小小寺院保明出世",
        "author": "吴潜",
        "content": "牛背牵来一牧儿，要从古道去扬辉。\n莫学当年隻履客，无人秋采却西归。",
        "dynasty": "宋",
        "collection_info": null
    },
    {
        "title": "代为大川重说偈言",
        "author": "吴潜",
        "content": "无流无派亦无源，粝食充饥衲御寒。\n直下承当直下了，有何佛祖有何传。",
        "dynasty": "宋",
        "collection_info": null
    },
    {
        "title": "僧若珪求短偈",
        "author": "吴潜",
        "content": "黄连甜兮甘草苦，这些滋味许谁知。\n宰官具足端严相，毕竟元无病可医。",
        "dynasty": "宋",
        "collection_info": null
    },
    {
        "title": "山偈寄无声老师",
        "author": "吴潜",
        "content": "闻师遭遇善知识，布衲时闻罗绮香。\n照管为他眼景转，投胎託舍没思量。",
        "dynasty": "宋",
        "collection_info": null
    },
    {
        "title": "又山偈就寄善知识",
        "author": "吴潜",
        "content": "传语当年白侍郎，住行坐卧只寻常。\n须弥山子才翻却，便是人天大法王。",
        "dynasty": "宋",
        "collection_info": null
    },
    {
        "title": "题暗香疏影词后用潘德久赠姜白石韵",
        "author": "吴潜",
        "content": "人生浮脆若菰蒲，四十年前此丈夫。\n拟向西湖酹孤魄，想应风月易招呼。",
        "dynasty": "宋",
        "collection_info": null
    },
    {
        "title": "苦雨吟十首呈同官诸丈  其一",
        "author": "吴潜",
        "content": "旧雨连今雨，南鸠唤北鸠。\n声声肠寸断，点点泪交流。\n历耳风来处，凝眸天尽头。\n衷情如此苦，造物亦怜不。",
        "dynasty": "宋",
        "collection_info": null
    },
    {
        "title": "苦雨吟十首呈同官诸丈  其二",
        "author": "吴潜",
        "content": "自春爰及夏，多雨少曾晴。\n积压兼旬潦，瀰漫四泽盈。\n穉苗忧冒没，矮岸恐颓倾。\n急遣洪宾佐，代余省尔氓。",
        "dynasty": "宋",
        "collection_info": null
    },
    {
        "title": "苦雨吟十首呈同官诸丈  其三",
        "author": "吴潜",
        "content": "洪穴堤凡九，泄水注之江。\n荷锸来如织，奔湍去若撞。\n雨声虽断续，潦势已宾降。\n想见鱼秧泛，沙汀白鸟双。",
        "dynasty": "宋",
        "collection_info": null
    },
    {
        "title": "苦雨吟十首呈同官诸丈  其四",
        "author": "吴潜",
        "content": "早晚遣长鬚，行田西北隅。\n稻禾都旺否，庐舍莫淹无。\n高仰为何碶，低漥是某都。\n水痕如退落，分寸要相符。",
        "dynasty": "宋",
        "collection_info": null
    },
    {
        "title": "苦雨吟十首呈同官诸丈  其五",
        "author": "吴潜",
        "content": "正直三神列，慈悲一佛尊。\n须知真实念，是谓吉祥门。\n巨浸旋归壑，顽云渐散屯。\n更凭驱日驭，挥霍照干坤。",
        "dynasty": "宋",
        "collection_info": null
    },
    {
        "title": "苦雨吟十首呈同官诸丈  其六",
        "author": "吴潜",
        "content": "田官决水归，喜若溃重围。\n晚种禾头出，新耘稻本肥。\n已如云气勃，只恨日光稀。\n安得驱夸父，搪开万里辉。",
        "dynasty": "宋",
        "collection_info": null
    },
    {
        "title": "苦雨吟十首呈同官诸丈  其七",
        "author": "吴潜",
        "content": "海乡多下田，潢潦易缠绵。\n云脚晚希露，天心朝望穿。\n壤蚯方恶出，穴蚁又忧迁。\n翻覆阴晴证，愁肠日几旋。",
        "dynasty": "宋",
        "collection_info": null
    },
    {
        "title": "苦雨吟十首呈同官诸丈  其八",
        "author": "吴潜",
        "content": "连朝雨水淹，燕寝似穷阎。\n无处可就燥，何时得附炎。\n频占季主卦，屡乞鲍君籤。\n千里人知否，心香日夜添。",
        "dynasty": "宋",
        "collection_info": null
    },
    {
        "title": "苦雨吟十首呈同官诸丈  其九",
        "author": "吴潜",
        "content": "五鼓立中庭，疎星一二明。\n转头云復合，移步雨还倾。\n感召虽人事，怨咨柰物情。\n号空犹未应，隠痛痛无声。",
        "dynasty": "宋",
        "collection_info": null
    },
    {
        "title": "苦雨吟十首呈同官诸丈  其一○",
        "author": "吴潜",
        "content": "老守最忧农，往来思虑忡。\n半时半刻裏，一饭一茶中。\n饥溺真犹己，恫{疒众}在厥躬。\n天高元听下，一念岂难通。",
        "dynasty": "宋",
        "collection_info": null
    },
    {
        "title": "久雨喜晴检阅计院纪以舂容之篇敬用韵为谢",
        "author": "吴潜",
        "content": "乐天何爱咏，尧夫非好吟。\n愧乏康济术，粗怀饥溺心。\n弥旬雨翻屋，耄倪泣苍䫒。\n微臣职刍牧，痒痛入肌深。\n行若负刺芒，坐如隠毡鍼。\n再拜告神明，寸心秉坚金。\n蠲租还已债，议狱并弛刑。\n但求讲实政，何暇竞虚名。\n天威咫尺临，昏翳忽开明。\n宿苗既丰硕，穉秧靡飘淫。\n阿香亦效灵，排阴吐洪音。\n推出太阳辉，天外旋收声。\n老守宽近忧，浊醪呼客斟。\n客有劝翁归，前身岂傅霖。",
        "dynasty": "宋",
        "collection_info": null
    },
    {
        "title": "赓刘自昭出郊佳什",
        "author": "吴潜",
        "content": "倦听衙官报两衙，出门山水即吾家。\n浅深碧绿湖田稻，浓淡红黄野岸花。\n草草人生知有限，悠悠客恨自无涯。\n凉飔特为驱袢暑，白鸟青天万里赊。",
        "dynasty": "宋",
        "collection_info": null
    },
    {
        "title": "出郊偶赋",
        "author": "吴潜",
        "content": "聊驱小队出郊圻，天遣凉风却午曦。\n雨脚似披千疋练，山容如障数层帷。\n并岸低畴苗颔长，近坡高陇稻头垂。\n因他景物思吾土，还是黄鸡白酒时。",
        "dynasty": "宋",
        "collection_info": null
    },
    {
        "title": "高桥舟中二首  其一",
        "author": "吴潜",
        "content": "小队旌旗西郭头，笋舆缓步看农畴。\n十分田有九分闢，今岁人无去岁忧。\n贴水新秧头欲起，连云宿麦颔都收。\n天怜老子勤民瘼，赐与丰年不待求。",
        "dynasty": "宋",
        "collection_info": null
    },
    {
        "title": "高桥舟中二首  其二",
        "author": "吴潜",
        "content": "小麦青青大麦黄，海乡风物亦江乡。\n篮铺蚕种提归急，肩夯牛犂出去忙。\n春涨半篙波潋滟，晓山一带色微茫。\n东风客子思归切，不待啼鹃也断肠。",
        "dynasty": "宋",
        "collection_info": null
    },
    {
        "title": "水云乡和制机刘自昭韵三首  其一",
        "author": "吴潜",
        "content": "不禁归梦五更长，出见宽闲若故乡。\n天外惨舒云黑白，陇头大小麦青黄。\n水虽四泽无芦苇，地不多山少柘桑。\n却有一般堪爱赏，虬髯老桧鬰苍苍。",
        "dynasty": "宋",
        "collection_info": null
    },
    {
        "title": "水云乡和制机刘自昭韵三首  其二",
        "author": "吴潜",
        "content": "问君身世欲如何，付与渔翁欵乃歌。\n未酩酊时须酩酊，得磨驼处且磨驼。\n声名草木知谁是，功业旗常在古多。\n百尺危楼聊弔往，熏风首夏正清和。",
        "dynasty": "宋",
        "collection_info": null
    },
    {
        "title": "水云乡和制机刘自昭韵三首  其三",
        "author": "吴潜",
        "content": "水高只合泛归舟，老大何须说壮猷。\n乐事尚堪葵麦候，丰年已兆黍禾秋。\n西曹久负平平考，东郡今称上上州。\n不待子规相劝督，衰翁何止四宜休。",
        "dynasty": "宋",
        "collection_info": null
    },
    {
        "title": "和谢惠计院二首  其一",
        "author": "吴潜",
        "content": "插种如云四月头，代他田畯阅耕畴。\n意行不敢烦君重，诗到偏能写我忧。\n占谷喜看连岁熟，丽琛闻说十分收。\n各家官事随宜了，尊酒相过莫外求。",
        "dynasty": "宋",
        "collection_info": null
    },
    {
        "title": "和谢惠计院二首  其二",
        "author": "吴潜",
        "content": "千林新绿褪萎黄，人在它乡某水乡。\n白鸟闲闲疑冷看，苍鹰扰扰正干忙。\n阿婆涂抹情何在，老子瞢腾视已茫。\n二顷良田元不欠，一声布谷断人肠。",
        "dynasty": "宋",
        "collection_info": null
    },
    {
        "title": "寄樗寮张寺丞",
        "author": "吴潜",
        "content": "春来物物搅愁肠，排遣惟应闯醉乡。\n无柰督邮风味恶，桃花流水愿分尝。",
        "dynasty": "宋",
        "collection_info": null
    },
    {
        "title": "舟檥娥祠敬留二绝  其一",
        "author": "吴潜",
        "content": "孝娥何意要垂名，重在天伦一命轻。\n若订汉家彤史传，淳于公女尚偷生。",
        "dynasty": "宋",
        "collection_info": null
    },
    {
        "title": "舟檥娥祠敬留二绝  其二",
        "author": "吴潜",
        "content": "虽然墟墓一拳土，泰华衡常未必侔。\n感动行人忠孝泪，沧江不断水东流。",
        "dynasty": "宋",
        "collection_info": null
    },
    {
        "title": "口占酬翁处静",
        "author": "吴潜",
        "content": "年来户外故人疎，惭愧新词解起予。\n贺监本家明与越，扁舟来访问何如。",
        "dynasty": "宋",
        "collection_info": null
    },
    {
        "title": "君异郑兄出示旧诗盖绍定初所信笔也俛仰三十年矣戏成口占復归之",
        "author": "吴潜",
        "content": "弹指江湖三十年，淋漓旧墨尚依然。\n人生未必坚如纸，心事凄凉雪满颠。",
        "dynasty": "宋",
        "collection_info": null
    },
    {
        "title": "和翁处静赋木香",
        "author": "吴潜",
        "content": "黄蘂檀心衬绿衣，细成棋架四方齐。\n只缘鼻孔撩天去，特遣清香起自低。",
        "dynasty": "宋",
        "collection_info": null
    },
    {
        "title": "喜雨二解  其一",
        "author": "吴潜",
        "content": "乌{禾散}新春玉粒堆，齐头{禾畕}{禾散}又相催。\n高田犹怕来秋旱，上界俄闻发水雷。\n几日云车停野外，今宵雨旆入城来。\n须臾檐溜如奔峡，枕上吟哦一快哉。",
        "dynasty": "宋",
        "collection_info": null
    },
    {
        "title": "喜雨二解  其二",
        "author": "吴潜",
        "content": "须知造化自心生，风雨云雷特践形。\n人在两閒元有事，天于万类岂无情。\n焦枯蒙润物苏醒，昏闷得凉身泰平。\n昨夜桃笙时便背，定应收捲向金茎。",
        "dynasty": "宋",
        "collection_info": null
    },
    {
        "title": "中秋无月和曾仪吉制干",
        "author": "吴潜",
        "content": "见说琼楼忒煞寒，云衣特地护霄端。\n也应齿髮十分老，自是嫦娥一笑难。\n此夜不妨留客醉，明年未卜共谁看。\n归与丘壑无穷趣，何惜相从乐且盘。",
        "dynasty": "宋",
        "collection_info": null
    },
    {
        "title": "赋惠计院允堂",
        "author": "吴潜",
        "content": "荆溪惠子鬓鬅鬙，义理钻研到粹精。\n允以名堂由意实，漫云从仕但心亨。\n一窗春草无穷意，四壁秋蛩不断声。\n若向此中能领会，始知持敬造存诚。",
        "dynasty": "宋",
        "collection_info": null
    },
    {
        "title": "谢惠计院分饷新茶",
        "author": "吴潜",
        "content": "干坤正气清且劲，长挟春风作襟韵。\n不惟散满诗人脾，还入灵根茁苕颖。\n顾山仙人昙滞家，带春蒐摘黄金芽。\n捣碎云英琢苍璧，旋泻玉瓷浮白花。\n半瓯和露沾喉吻，甘润遶肌香贯顶。\n孔光贤处不脂韦，长孺直时无苦梗。\n平生腐儒汤餠肠，不堪八餠分头纲。\n多君乡味裹将送，谓我诗情应得尝。\n分无蛾眉捧玉椀，亦乏撑肠五千卷。\n活火新泉点啜来，俨若少阳人觌面。\n饮散登台嗅老香，却忆家山菊径荒。\n明朝便作玉川子，两腋乘风归故乡。",
        "dynasty": "宋",
        "collection_info": null
    },
    {
        "title": "示慧开禅师颂二首  其一",
        "author": "吴潜",
        "content": "手中拍板袖中槌，赢得逢场弄一回。\n寄语无门开道者，挑包便好出山来。",
        "dynasty": "宋",
        "collection_info": null
    },
    {
        "title": "示慧开禅师颂二首  其二",
        "author": "吴潜",
        "content": "黑山心历历，金殿口巴巴。\n不因渔父引，怎得见波查。",
        "dynasty": "宋",
        "collection_info": null
    },
    {
        "title": "竹",
        "author": "吴潜",
        "content": "编茅为屋竹为椽，屋上青山屋下泉。\n半掩柴门人不见，老牛将犊伴篱眠。",
        "dynasty": "宋",
        "collection_info": null
    },
    {
        "title": "真如劝农二首  其一",
        "author": "吴潜",
        "content": "圣主垂衣坐九重，不才假守劝农功。\n周家永命由忠厚，汤后存心在困穷。\n安得田租成岁减，且将人事兆年丰。\n守宰监州民最近，相期清白绍家风。",
        "dynasty": "宋",
        "collection_info": null
    },
    {
        "title": "真如劝农二首  其二",
        "author": "吴潜",
        "content": "百尺高桥镇古丘，乘閒莫惜小夷犹。\n新杨受日春无际，宿麦翻云岁有瘳。\n鹰隼图南天外意，江山遶北望中愁。\n世事难知人易老，一杯聊復寄沈浮。",
        "dynasty": "宋",
        "collection_info": null
    },
    {
        "title": "谢世诗",
        "author": "吴潜",
        "content": "伶仃七十翁，间关四千里。\n纵非烟瘴窟，自无逃生理。\n去年三伏中，叶舟遡梅水。\n燥风扇烈日，热喘乘毒气。\n盘回七十滩，颠顿常惊悸。\n肌体若分裂，肝肠如捣碎。\n支持达循州，荒凉一墟市。\n託迹贡士闱，古屋已颓圮。\n地湿暗流泉，风雨上不庇。\n蛇鼠相交罗，蝼蝈声怪异。\n短垣逼闾阎，檐楹接尺咫。\n凡民多死丧，哭声常四起。\n妻或哭其夫，父或哭其子。\n尔哭我伤怀，伤怀那可止。\n悲愁復悲愁，憔悴更憔悴。\n阴阳寇乘之，不觉入腠理。\n双足先蹒跚，两股更重膇。\n拥肿大如椽，何止患跖盭。\n淫邪復入腹，喘促妨卧寐。\n脾神与食仇，入口即呕哕。\n膏肓势日危，和扁何为计。\n人生固有终，盖棺亦旋已。\n长儿在道涂，不及见吾毙。\n老妻对我啼，数仆环雪涕。\n绵蕞敛形骸，安能备丧礼。\n孤柩倚中堂，几筵聊復尔。\n骨肉远不知，邻里各相慰。\n相慰亦何言，眼眼自相视。\n龙川水泱泱，敖山云委委。\n云飞何处归，水流何处止。\n悠悠旅中魂，云水两迢递。\n朝廷有至仁，归骨或可觊。\n魂兮早还家，毋作异乡鬼。",
        "dynasty": "宋",
        "collection_info": null
    },
    {
        "title": "和人赋琴高鱼",
        "author": "吴潜",
        "content": "仙人药苗化为鱼，身虽纤细味丰腴。\n土人涉溪如采荇，以布为网犹恐疏。\n不比吴王耽嗜鲙，松江千古留腥滓。\n好似春茶枪与旗，俯视银条不足数。\n人生所乐在家乡，何必定食河之鲂。\n琴高仙游不可蹑，自向昆崙朝玉皇。\n玉皇一笑倚天末，乞与五湖任囊括。\n扁舟烟雨归去来，卧听鱼槎声濊濊。",
        "dynasty": "宋",
        "collection_info": null
    },
    {
        "title": "送林明府",
        "author": "吴潜",
        "content": "拟续宣城志，难忘令尹贤。\n庭空无狱讼，斋静有诗篇。\n心似秋云远，政如霜月悬。\n活人最多处，饥岁作丰年。",
        "dynasty": "宋",
        "collection_info": null
    },
    {
        "title": "泛湖次韵",
        "author": "吴潜",
        "content": "尘裏光阴梦裏残，西湖莫厌白时看。\n落花飞絮将春去，断雨零云入暮寒。\n白髮催人愁远道，青山笑我恋微官。\n浮生要足何缘足，枝上鹪鹩尽自安。",
        "dynasty": "宋",
        "collection_info": null
    },
    {
        "title": "太平仙游山神祠",
        "author": "吴潜",
        "content": "仙游杳不极，山夕景独殊。\n丹气发空翠，天灯照连珠。\n下有神之宅，何年託蓬壶。\n想争隋氏鹿，赫赫雄万夫。\n提剑起草莽，搴旗护枌榆。\n奇功未尽赏，灵异终弗渝。\n祝釐赛田畯，抚节降楚巫。\n羽人孰可仍，我亦怀英图。\n芬芗乍成雾，杯珓若合符。\n歌此谢冥贶，送迎神以娱。",
        "dynasty": "宋",
        "collection_info": null
    },
    {
        "title": "邳州",
        "author": "吴潜",
        "content": "荒城十载路重经，暂舣扁舟坐驿亭。\n春到梅花何处白，雪晴山色向人青。\n惊心家远书难寄，迎面风寒酒易醒。\n莫忆牵衣儿女态，晓猿夜鹤笑林扃。",
        "dynasty": "宋",
        "collection_info": null
    },
    {
        "title": "龙溪道中",
        "author": "吴潜",
        "content": "潮痕初涨没汀沙，隔岸青帘认酒家。\n要识江乡春事晚，东风吹尽野棠花。",
        "dynasty": "宋",
        "collection_info": null
    },
    {
        "title": "通州道中",
        "author": "吴潜",
        "content": "万雉参差云雾开，四千里外客重来。\n平冈日出车牛喘，古道尘飞驿骑回。\n白玉至今传楚璞，黄金自古说燕台。\n高楼红旆应如昨，莫遣新杯到酒杯。",
        "dynasty": "宋",
        "collection_info": null
    },
    {
        "title": "平山堂",
        "author": "吴潜",
        "content": "尽日西风捲地狂，只堪吹雁过潇湘。\n黄沙万里暮天远，白水一杯秋井香。\n杨柳年年人老大，江山处处客凄凉。\n朅来无限兴亡事，泪落淮南古战场。",
        "dynasty": "宋",
        "collection_info": null
    },
    {
        "title": "送魏时中胡才卿还城",
        "author": "吴潜",
        "content": "岁晏谢纷务，掩关慕幽居。\n于道良未亲，养真聊自娱。\n孰谓双彦来，南征千里余。\n忻然肯相过，修贽期读居。\n媿无一日长，幸与斯文俱。\n温温石中玉，皎皎渊底珠。\n至瑶岂易求，欲速非良图。\n雨余浮新绿，风暖勾萌舒。\n閒斋对泮水，感物怀倚闾。\n即此悟明德，远游竟何如。",
        "dynasty": "宋",
        "collection_info": null
    },
    {
        "title": "谢世诗二首  其一",
        "author": "吴潜",
        "content": "股肱十载竭丹心，谏草虽多祸亦深。\n补衮每思期仲甫，杀人未必是曾参。\n毡裘浩荡红尘满，风雨凄凉紫殿阴。\n遥望诸陵荒草隔，不堪老泪洒衣襟。",
        "dynasty": "宋",
        "collection_info": null
    },
    {
        "title": "谢世诗二首  其二",
        "author": "吴潜",
        "content": "边马南来动北风，屡陈长策矢孤忠。\n群豺横暴嘉谋遏，仪凤高飞事业空。\n愁恨暗消榕树绿，寸心漫拟荔枝红。\n欲知千载英雄气，尽在风雷一夜中。",
        "dynasty": "宋",
        "collection_info": null
    },
    {
        "title": "句  其一",
        "author": "吴潜",
        "content": "故园芳事无人管，到处梅花动客情。",
        "dynasty": "宋",
        "collection_info": null
    },
    {
        "title": "句  其二",
        "author": "吴潜",
        "content": "粲粲黄金裾，亭亭白玉肤。\n极知时好异，拟与岁寒俱。\n堕地良不忍，抱枝宁自枯。",
        "dynasty": "宋",
        "collection_info": null
    },
    {
        "title": "句  其三",
        "author": "吴潜",
        "content": "可堪收拾归屏枕，颇欲浮沈付酒杯。",
        "dynasty": "宋",
        "collection_info": null
    },
    {
        "title": "句  其四",
        "author": "吴潜",
        "content": "邂逅一杯酒，东风柳絮天。",
        "dynasty": "宋",
        "collection_info": null
    }
]