[
    {
        "title": "重建东峰亭（有序）",
        "author": "裴丹",
        "content": "大贤志勋略，琢石依崔嵬。\n声容问古今，文字埋草莱。\n仰想驻旌戟，仍闻建亭台。\n胡为积岁荒，密迩无人开。\n顾鄙作吏间，探幽来此隈。\n披寻忽惊喜，叹咏空徘徊。\n盼睐得殊境，卑高怯冗材。\n薙芜碧藓出，芟竹鲜风来。\n危槛架幽谷，飞轩标胜垓。\n分明见城郭，毕竟抛尘埃。\n迭嶂天外展，长溪林际迴。\n平原淡烟境，远壑生云雷。\n物象宁极已，英灵信悠哉。\n凄清泛瑶瑟，放浪酣金杯。\n求古外凡意，立言悲自媒。\n永怀紫芝客，眺览期相陪。\n（清嘉庆十一年刊洪亮吉纂《泾县志》卷三一）（〖1〗清赵绍祖《泾川金石记》载宋蒋之奇跋云：「裴丹《东峰亭诗》十六句，其碑亡之久矣。\n初中裕得断碑以示余，有其诗幷序，纔十〖「十」字似为衍文〗六韵，而阙其十韵。\n今年至水西，及还，中裕以其碑见寄云：『白云院僧处琎掘土获之。\n』十六韵皆全，而缺二十余字。\n其前六韵幷序所缺字，则以断编正之。\n独后十韵中缺一字不可考。\n既而公曼復于民间访得一本为示，又补后所阙一字，遂为完篇矣。\n序虽不甚佳，而诗颇近雅，重刻之，所以存故事也。\n熙宁二年十一月十六日，尚书主客员外郎前殿中侍御史裏行蒋之奇颖叔题。\n」）。",
        "dynasty": "唐",
        "collection_info": null
    }
]