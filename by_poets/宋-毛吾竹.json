[
    {
        "uuid": "4c9cfa17094a0c434f2cc28be3bed6b4",
        "title": "钧天",
        "author": "毛吾竹",
        "content": "鸢飞鱼跃，鳬短鹤长。\n各适其适，孰尤彼苍。\n奈何人异于万物，身备乎五常。\n学关乎经济，志效乎忠良。\n乃使蜗蚓同槁乎土壤，鸿雁俱逐乎稻粱。\n精神所着，梦游八荒。\n浴银河翻月之浪，熏旃檀带露之香。\n戴芙蓉九华之冠，披云锦五色之裳。\n骑祥麟兮翳綵凤，攀若木兮拂扶桑，直造乎玉皇香案之傍。\n白虎守关御剑芒，荧惑执法齿髮张。\n皋夔丘旦列雁行，肃然鸣佩谐宫商。\n关张卫霍立两厢，相向盾甲明如霜。\n千官拜起低復昂，星辉霞彩难为祥。\n一人殿中立宣扬，令臣奏事无恐惶。\n臣愚幸覩天日光，愿拜短疏裨毫芒。\n读罢帝亲把袖藏，曰汝所奏见未尝。\n政如药性和温良，一一可以瘳民疮。\n又如百炼昆吾钢，用之国可无妖祥。\n惜哉无遇徒心伤，亟宜归世朝君王。\n君王神圣今禹汤，勤求贤隽食不遑。\n扶天大象亲提纲，充庭至宝皆琳琅。\n尚怜空谷遗幽芳，蒲轮鹤诏纷相望。\n赐汝紫绶黄金章，衮衣赤舄坐庙堂。\n燮调万化跻时康，凌轹周汉超虞唐。\n赐汝斧钺羽林鎗，专征不义诛暴强。\n火铃霹雳杵金刚，摄伏百怪回澜狂。\n载命玉女斟霞觞，赐汝天醖九霞浆，一饮尽蜕藜藿肠。\n令汝身贵家亦昌，不论中国蛮与羌，虫鱼草木皆春阳。\n天子万寿永无疆，汝乘白云来帝乡，二十八宿参翱翔。\n臣辞草茅不敢当，逊于稷契暨殳斨。",
        "dynasty": "宋",
        "collection_info": null
    }
]