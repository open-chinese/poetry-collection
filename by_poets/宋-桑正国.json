[
    {
        "uuid": "3f566b424d3fafe5c62c689c4b6b9a18",
        "title": "春日湖上书事",
        "author": "桑正国",
        "content": "巵倾好酒逢时盛，早遇春融媚景天。\n龟暖戏挨初绿草，燕飞轻拂乍晴烟。\n迟迟昼影花笼槛，郁郁香风蝶舞筵。\n眉似柳开眸似水，怡情自爱赏湖边。",
        "dynasty": "宋",
        "collection_info": null
    },
    {
        "uuid": "f568f45a9f00ce1c2cd4f26f287b8bd0",
        "title": "会课干明寺",
        "author": "桑正国",
        "content": "悠悠意得自疏通，寂地因居乐性空。\n幽思晓风清迫枕，静听寒雨细霑桐。\n修茎竹韵澄箫玉，绿影松垂乱鬓蓬。\n俦侣好邀同此适，搜吟得到几匆匆。",
        "dynasty": "宋",
        "collection_info": null
    },
    {
        "uuid": "0a81cf4f78cb7be4c673a081080b7c3d",
        "title": "夏日同少游诸友登楼即事",
        "author": "桑正国",
        "content": "情闲共悦良朋好，溽暑消来过雨时。\n萍水远流青点小，柳堤横暝翠丝垂。\n轻烟晚透疏林迥，嫩卉芳迎皎月迟。\n清思廓然欣赏地，瞰观遥阁静联诗。",
        "dynasty": "宋",
        "collection_info": null
    }
]