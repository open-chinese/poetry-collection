[
    {
        "uuid": "6319117fef2c71704150857367626635",
        "title": "从何使君父子游墨池分韵得名字",
        "author": "李焘",
        "content": "蜀学擅天下，马王先得名。\n簧如巧言语，于道盖小成。\n子云最后出，振策思遐征。\n斯文大一统，欻使圣域清。\n富贵尽在我，绂冕非所荣。\n旁皇天禄阁，聊亦观我生。\n怀哉不能归，旧宅荒榛荆。\n寂寞竟谁顾，正路今莫行。\n使君蓬莱仙，弭节归赤城。\n门无俗宾客，家有贤父兄。\n慨念此耆老，不登汉公卿。\n临池一罇酒，尚友千载英。\n并呼严与李，月旦共细评。\n区区可无憾，彼重适我轻。\n朅来成都市，尘土污冠缨。\n古人不可见，见此眼自明。\n请为怀古诗，玉振而金声。",
        "dynasty": "宋",
        "collection_info": null
    },
    {
        "uuid": "f1b95ab9dd95dc50ec24d62734fdbc31",
        "title": "题龙鹄山房",
        "author": "李焘",
        "content": "已作清时鸟倦飞，杜鹃更劝阿谁归。\n似嫌住处犹城郭，不解携家隐翠微。",
        "dynasty": "宋",
        "collection_info": null
    },
    {
        "uuid": "3aa3d1d441132b26849907fcec63852b",
        "title": "客怀  其一",
        "author": "李焘",
        "content": "寂寞三秋节，凄凉万里风。\n关河尽形胜，人物几英雄。\n秦叶随流水，周禾满故宫。\n此心悬象阙，梦绕浙西东。",
        "dynasty": "宋",
        "collection_info": null
    },
    {
        "uuid": "e06e04fc0f9abf32da8205d35e82d62e",
        "title": "客怀  其二",
        "author": "李焘",
        "content": "久客厌尘土，幽居怀翠微。\n只余清夜梦，长作故山归。\n菊已开三径，松应长十围。\n晨钟忽惊觉，犹有露沾衣。",
        "dynasty": "宋",
        "collection_info": null
    },
    {
        "uuid": "00da9edcd171a4b50ad11b375d6ddf7b",
        "title": "客怀  其三",
        "author": "李焘",
        "content": "壮矣府中县，索如城外村。\n墨池今扫迹，石笋旧余根。\n风急汉絃断，雨多秦镜昏。\n新秋一怀古，情绪若为论。",
        "dynasty": "宋",
        "collection_info": null
    },
    {
        "uuid": "fe4ca6492e538d8fcaa0a4e0bfc5b302",
        "title": "客怀  其四",
        "author": "李焘",
        "content": "雨意忽如此，客愁将奈何。\n出门谁可诣，掩卷独高歌。\n尘世兔三穴，古人蓬一窠。\n区区奚足道，默默幸无它。",
        "dynasty": "宋",
        "collection_info": null
    },
    {
        "uuid": "e1a807bf32c2b735f04035a4c14e4a7d",
        "title": "客怀  其五",
        "author": "李焘",
        "content": "长忆在家好，已知从仕难。\n纷纷犹吓鼠，悄悄政栖鸾。\n忘意蹑高位，敢言卑小官。\n世途真甚隘，怀抱要须宽。",
        "dynasty": "宋",
        "collection_info": null
    },
    {
        "uuid": "9e6ac7300f7105cd862b5a9ece820f88",
        "title": "灵云岩",
        "author": "李焘",
        "content": "路转层冈十里余，武陵传者亦难如。\n昔年炼药仙人室，今日餐霞道士居。\n洞外蟠花开锦绣，岩前石溜漱琼琚。\n猗欤灵气为时雨，可惜图经阙不书。",
        "dynasty": "宋",
        "collection_info": null
    },
    {
        "uuid": "be97eec6b6a22520da6879fd897f9459",
        "title": "三月二十日出郊泛舟西津得予字",
        "author": "李焘",
        "content": "春日行郊垧，南风初唱予。\n相携出城郭，着意买江湖。\n句好从儿觅，杯干任客呼。\n长年足诗酒，此外復何须。",
        "dynasty": "宋",
        "collection_info": null
    },
    {
        "uuid": "318158270302714f57f520c1723efb9f",
        "title": "信相院水月亭",
        "author": "李焘",
        "content": "水中之月不可取，收揽结成湖上亭。\n天光沉沉射虚白，夜色耿耿含空青。\n朅来穷冬所见异，但有破块黏枯萍。\n吾心皎洁竟何似，本自无物谁当铭。",
        "dynasty": "宋",
        "collection_info": null
    },
    {
        "uuid": "5ba6ce4c6e113474e43114342a016b08",
        "title": "十月过昭觉庭梅萧然已动人意因作二十八字",
        "author": "李焘",
        "content": "厌逐游人药市行，暂来心迹喜双清。\n疏风细雨荒庭菊，便觉梅花暗有情。",
        "dynasty": "宋",
        "collection_info": null
    },
    {
        "uuid": "2fc996c2ca1654f941da7821daf53434",
        "title": "观施氏芍药呈同游者",
        "author": "李焘",
        "content": "怪底吹残万点红，余妍都在此花中。\n攀枝未许风流尽，振袂还知结习空。\n杳杳人谁赠南园，菲菲身恐堕仙宫。\n乞将新雨酬佳丽，始信青春不负公。",
        "dynasty": "宋",
        "collection_info": null
    },
    {
        "uuid": "5aa8c0dad83956778a20ad2ee9876063",
        "title": "成都施氏园海棠方盛时觅酒径醉二月九日",
        "author": "李焘",
        "content": "染根着色谢天公，破睡犹禁一再风。\n为此径须浮大白，老夫元自爱深红。",
        "dynasty": "宋",
        "collection_info": null
    },
    {
        "uuid": "21868dc6bfa1570a357306313876bc69",
        "title": "游蔡山",
        "author": "李焘",
        "content": "岩峦最高顶，云气时蔚荟。\n彷佛羣仙宅，宫阙曜珠贝。",
        "dynasty": "宋",
        "collection_info": null
    },
    {
        "uuid": "f498b92f35b6bcbda26ddc37d9c6edfe",
        "title": "长生观",
        "author": "李焘",
        "content": "成家得将军，如越大夫蠡。\n功成拂衣去，智囊未叩底。",
        "dynasty": "宋",
        "collection_info": null
    },
    {
        "uuid": "5d1bca61aa183862e9805871a4823ff2",
        "title": "望川亭",
        "author": "李焘",
        "content": "潼川遶郭多名寺，都在少陵诗句中。\n西上飞亭更奇绝，水光山色两无穷。",
        "dynasty": "宋",
        "collection_info": null
    },
    {
        "uuid": "eba6a546258a75fabdf78bb0760997e3",
        "title": "岑公洞",
        "author": "李焘",
        "content": "隋邦危乱谁得免，虚鉴真人愿独行。\n道骨仙风今可想，幽栖岩洞及高明。",
        "dynasty": "宋",
        "collection_info": null
    },
    {
        "uuid": "62fffe6037b879f280d9dd9d0da56cdb",
        "title": "昇元寺  其一",
        "author": "李焘",
        "content": "看尽庵前手种松，草堂聊復少从容。\n令人却忆骑驴老，悔不终身作卧龙。",
        "dynasty": "宋",
        "collection_info": null
    },
    {
        "uuid": "3ad1de00cfbec947aec0e2daebd75f0e",
        "title": "昇元寺  其二",
        "author": "李焘",
        "content": "昇元古寺宝灵珠，照影东西与众殊。\n本为仁皇贲潜府，岂知今日镇留都。",
        "dynasty": "宋",
        "collection_info": null
    },
    {
        "uuid": "426d1a5e2144b65fb24aca1182771cf3",
        "title": "拥翠楼",
        "author": "李焘",
        "content": "淳熙元年九月尾，菊未落英梅破蕊。\n从来两美难必合，今忽得此一笑喜。\n人言地瘴物失时，进忌太蚤退苦迟。\n老夫亦岂不自觉，姑与饮酒仍赋诗。\n忍令芳草直为艾，封植嘉树宁少待。\n夕餐九华可无死，却期老岁于吾子。",
        "dynasty": "宋",
        "collection_info": null
    },
    {
        "uuid": "eba84fd3e9f38b802a4aefd397675062",
        "title": "洞庭",
        "author": "李焘",
        "content": "镜面千顷阔，修眉一带横。\n湖深有龙蛰，山静少人行。\n似与真仙约，都无世俗情。\n鸟啼猿叫歇，轩乐有余声。",
        "dynasty": "宋",
        "collection_info": null
    },
    {
        "uuid": "509794ae87b9edd8d6715a1d33df980b",
        "title": "制胜楼",
        "author": "李焘",
        "content": "画省容台记并游，相思相望几登楼。\n路长久叹音尘绝，事变还惊岁月流。\n合侍钧天终雅奏，却穿巴峡看横舟。\n欲酬嘉惠须新语，老觉枯肠不奈搜。",
        "dynasty": "宋",
        "collection_info": null
    },
    {
        "uuid": "0a995ac824bb0c8283ae38eeadd06db2",
        "title": "登金山",
        "author": "李焘",
        "content": "金山何处好，四顾不相连。\n窗迥前无地，波澄下有天。\n堂留三楚客，门泊五湖船。\n暝色关诗思，江笼两岸烟。",
        "dynasty": "宋",
        "collection_info": null
    },
    {
        "uuid": "e8f0519310bb5ceb317c9d8b3c0e410d",
        "title": "龙鹄山",
        "author": "李焘",
        "content": "西山有佳人，惯踏山下路。\n晨吟泽畔风，午睡岩前雨。\n莫使儿辈觉，损我岩壑趣。",
        "dynasty": "宋",
        "collection_info": null
    },
    {
        "uuid": "bb6db3387f9e8f125c30a2209f331d1a",
        "title": "鼎建金釜仙山灵泉古观碑",
        "author": "李焘",
        "content": "臣閪独步转淦浪，□□□□□□阳。\n风生□□□□□，紫气缤纷赛锦堂。\n欲频了了载诗酒，总为超□□□阴。\n幽胜若天香境万，□舍兴乐招掌爱。",
        "dynasty": "宋",
        "collection_info": null
    },
    {
        "uuid": "561a45c38a0312965b1e7de5f4d9b889",
        "title": "句  其一",
        "author": "李焘",
        "content": "试上层楼高处望，十洲三岛似蓬莱。",
        "dynasty": "宋",
        "collection_info": null
    },
    {
        "uuid": "58969db9dca7af216f4a3e64fdcc490a",
        "title": "句  其二",
        "author": "李焘",
        "content": "瓦屋如案平，金仙閟光景。",
        "dynasty": "宋",
        "collection_info": null
    },
    {
        "uuid": "82c50cbc44f1d491fb4cb321da6cfc3c",
        "title": "句  其三",
        "author": "李焘",
        "content": "断碑唐日寺，遗像晋时僧。",
        "dynasty": "宋",
        "collection_info": null
    },
    {
        "uuid": "4c799bd43eb1137597e4e4fcab6b0bdb",
        "title": "句  其四",
        "author": "李焘",
        "content": "山遶一城藏几寺，江连二水送孤舟。",
        "dynasty": "宋",
        "collection_info": null
    },
    {
        "uuid": "99024823d3b884a756c9a0ebcc7e2d46",
        "title": "句  其五",
        "author": "李焘",
        "content": "平盖神仙院，武阳山水乡。",
        "dynasty": "宋",
        "collection_info": null
    },
    {
        "uuid": "049084bc85462055236a965ab452503f",
        "title": "句  其六",
        "author": "李焘",
        "content": "行亦自劾去。",
        "dynasty": "宋",
        "collection_info": null
    }
]