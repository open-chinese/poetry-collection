[
    {
        "uuid": "24dba013f21bc4e288ced8f496043b6e",
        "title": "从何使君父子游墨池分韵得名字",
        "author": "李焘",
        "content": "蜀学擅天下，马王先得名。\n簧如巧言语，于道盖小成。\n子云最后出，振策思遐征。\n斯文大一统，欻使圣域清。\n富贵尽在我，绂冕非所荣。\n旁皇天禄阁，聊亦观我生。\n怀哉不能归，旧宅荒榛荆。\n寂寞竟谁顾，正路今莫行。\n使君蓬莱仙，弭节归赤城。\n门无俗宾客，家有贤父兄。\n慨念此耆老，不登汉公卿。\n临池一罇酒，尚友千载英。\n并呼严与李，月旦共细评。\n区区可无憾，彼重适我轻。\n朅来成都市，尘土污冠缨。\n古人不可见，见此眼自明。\n请为怀古诗，玉振而金声。",
        "dynasty": "宋",
        "collection_info": null
    },
    {
        "uuid": "14030b0d5b9313b6c094dd406ec09d6b",
        "title": "题龙鹄山房",
        "author": "李焘",
        "content": "已作清时鸟倦飞，杜鹃更劝阿谁归。\n似嫌住处犹城郭，不解携家隐翠微。",
        "dynasty": "宋",
        "collection_info": null
    },
    {
        "uuid": "2215e3c5955a8a485ad95a2d4b63da48",
        "title": "客怀  其一",
        "author": "李焘",
        "content": "寂寞三秋节，凄凉万里风。\n关河尽形胜，人物几英雄。\n秦叶随流水，周禾满故宫。\n此心悬象阙，梦绕浙西东。",
        "dynasty": "宋",
        "collection_info": null
    },
    {
        "uuid": "2698e3261f7d53c73ebb8277841ceb4b",
        "title": "客怀  其二",
        "author": "李焘",
        "content": "久客厌尘土，幽居怀翠微。\n只余清夜梦，长作故山归。\n菊已开三径，松应长十围。\n晨钟忽惊觉，犹有露沾衣。",
        "dynasty": "宋",
        "collection_info": null
    },
    {
        "uuid": "70fcf3a5713cfaa97d1f25b016ce9faa",
        "title": "客怀  其三",
        "author": "李焘",
        "content": "壮矣府中县，索如城外村。\n墨池今扫迹，石笋旧余根。\n风急汉絃断，雨多秦镜昏。\n新秋一怀古，情绪若为论。",
        "dynasty": "宋",
        "collection_info": null
    },
    {
        "uuid": "69a563a94bed689825eeebcbb6dd0845",
        "title": "客怀  其四",
        "author": "李焘",
        "content": "雨意忽如此，客愁将奈何。\n出门谁可诣，掩卷独高歌。\n尘世兔三穴，古人蓬一窠。\n区区奚足道，默默幸无它。",
        "dynasty": "宋",
        "collection_info": null
    },
    {
        "uuid": "205a28a89c779c5b9eece2fae91d2efa",
        "title": "客怀  其五",
        "author": "李焘",
        "content": "长忆在家好，已知从仕难。\n纷纷犹吓鼠，悄悄政栖鸾。\n忘意蹑高位，敢言卑小官。\n世途真甚隘，怀抱要须宽。",
        "dynasty": "宋",
        "collection_info": null
    },
    {
        "uuid": "f19249c270388b877ccccdd206ab9f6a",
        "title": "灵云岩",
        "author": "李焘",
        "content": "路转层冈十里余，武陵传者亦难如。\n昔年炼药仙人室，今日餐霞道士居。\n洞外蟠花开锦绣，岩前石溜漱琼琚。\n猗欤灵气为时雨，可惜图经阙不书。",
        "dynasty": "宋",
        "collection_info": null
    },
    {
        "uuid": "d8d42382b2e53e08c82837f94d358faf",
        "title": "三月二十日出郊泛舟西津得予字",
        "author": "李焘",
        "content": "春日行郊垧，南风初唱予。\n相携出城郭，着意买江湖。\n句好从儿觅，杯干任客呼。\n长年足诗酒，此外復何须。",
        "dynasty": "宋",
        "collection_info": null
    },
    {
        "uuid": "e0ddd7766f7193ee4b204c47f3055da0",
        "title": "信相院水月亭",
        "author": "李焘",
        "content": "水中之月不可取，收揽结成湖上亭。\n天光沉沉射虚白，夜色耿耿含空青。\n朅来穷冬所见异，但有破块黏枯萍。\n吾心皎洁竟何似，本自无物谁当铭。",
        "dynasty": "宋",
        "collection_info": null
    },
    {
        "uuid": "547d1afb9bd339fd2f6ef2085da343a1",
        "title": "十月过昭觉庭梅萧然已动人意因作二十八字",
        "author": "李焘",
        "content": "厌逐游人药市行，暂来心迹喜双清。\n疏风细雨荒庭菊，便觉梅花暗有情。",
        "dynasty": "宋",
        "collection_info": null
    },
    {
        "uuid": "558e13383edd51799cc63e723e655ea6",
        "title": "观施氏芍药呈同游者",
        "author": "李焘",
        "content": "怪底吹残万点红，余妍都在此花中。\n攀枝未许风流尽，振袂还知结习空。\n杳杳人谁赠南园，菲菲身恐堕仙宫。\n乞将新雨酬佳丽，始信青春不负公。",
        "dynasty": "宋",
        "collection_info": null
    },
    {
        "uuid": "da7b376e4130fecd75a7d73e354870db",
        "title": "成都施氏园海棠方盛时觅酒径醉二月九日",
        "author": "李焘",
        "content": "染根着色谢天公，破睡犹禁一再风。\n为此径须浮大白，老夫元自爱深红。",
        "dynasty": "宋",
        "collection_info": null
    },
    {
        "uuid": "438154fb9bede5098a1e527644a43c20",
        "title": "游蔡山",
        "author": "李焘",
        "content": "岩峦最高顶，云气时蔚荟。\n彷佛羣仙宅，宫阙曜珠贝。",
        "dynasty": "宋",
        "collection_info": null
    },
    {
        "uuid": "70d3cdeacce448ed37fa7540c8e0c4ff",
        "title": "长生观",
        "author": "李焘",
        "content": "成家得将军，如越大夫蠡。\n功成拂衣去，智囊未叩底。",
        "dynasty": "宋",
        "collection_info": null
    },
    {
        "uuid": "c5af178a6452a8eb5e3953867552a35e",
        "title": "望川亭",
        "author": "李焘",
        "content": "潼川遶郭多名寺，都在少陵诗句中。\n西上飞亭更奇绝，水光山色两无穷。",
        "dynasty": "宋",
        "collection_info": null
    },
    {
        "uuid": "3f0695359908376a44a3f831300d9808",
        "title": "岑公洞",
        "author": "李焘",
        "content": "隋邦危乱谁得免，虚鉴真人愿独行。\n道骨仙风今可想，幽栖岩洞及高明。",
        "dynasty": "宋",
        "collection_info": null
    },
    {
        "uuid": "57607fafd098cf6008a0da4d87a51391",
        "title": "昇元寺  其一",
        "author": "李焘",
        "content": "看尽庵前手种松，草堂聊復少从容。\n令人却忆骑驴老，悔不终身作卧龙。",
        "dynasty": "宋",
        "collection_info": null
    },
    {
        "uuid": "6b742598b988672c2a84f193efd71f76",
        "title": "昇元寺  其二",
        "author": "李焘",
        "content": "昇元古寺宝灵珠，照影东西与众殊。\n本为仁皇贲潜府，岂知今日镇留都。",
        "dynasty": "宋",
        "collection_info": null
    },
    {
        "uuid": "9775e170a92fec072d33545fce8fb692",
        "title": "拥翠楼",
        "author": "李焘",
        "content": "淳熙元年九月尾，菊未落英梅破蕊。\n从来两美难必合，今忽得此一笑喜。\n人言地瘴物失时，进忌太蚤退苦迟。\n老夫亦岂不自觉，姑与饮酒仍赋诗。\n忍令芳草直为艾，封植嘉树宁少待。\n夕餐九华可无死，却期老岁于吾子。",
        "dynasty": "宋",
        "collection_info": null
    },
    {
        "uuid": "4b16dc750f75b616728d0ed5c9964af4",
        "title": "洞庭",
        "author": "李焘",
        "content": "镜面千顷阔，修眉一带横。\n湖深有龙蛰，山静少人行。\n似与真仙约，都无世俗情。\n鸟啼猿叫歇，轩乐有余声。",
        "dynasty": "宋",
        "collection_info": null
    },
    {
        "uuid": "6e4690a96736157dccafeaeaed385259",
        "title": "制胜楼",
        "author": "李焘",
        "content": "画省容台记并游，相思相望几登楼。\n路长久叹音尘绝，事变还惊岁月流。\n合侍钧天终雅奏，却穿巴峡看横舟。\n欲酬嘉惠须新语，老觉枯肠不奈搜。",
        "dynasty": "宋",
        "collection_info": null
    },
    {
        "uuid": "8f35747c9270f36aa205643c4adf348c",
        "title": "登金山",
        "author": "李焘",
        "content": "金山何处好，四顾不相连。\n窗迥前无地，波澄下有天。\n堂留三楚客，门泊五湖船。\n暝色关诗思，江笼两岸烟。",
        "dynasty": "宋",
        "collection_info": null
    },
    {
        "uuid": "c4fc325a606716c8342222dbfe2fdec5",
        "title": "龙鹄山",
        "author": "李焘",
        "content": "西山有佳人，惯踏山下路。\n晨吟泽畔风，午睡岩前雨。\n莫使儿辈觉，损我岩壑趣。",
        "dynasty": "宋",
        "collection_info": null
    },
    {
        "uuid": "b3ac092f708c812305f2936d85b5d9f9",
        "title": "鼎建金釜仙山灵泉古观碑",
        "author": "李焘",
        "content": "臣閪独步转淦浪，□□□□□□阳。\n风生□□□□□，紫气缤纷赛锦堂。\n欲频了了载诗酒，总为超□□□阴。\n幽胜若天香境万，□舍兴乐招掌爱。",
        "dynasty": "宋",
        "collection_info": null
    },
    {
        "uuid": "10ece998b657ab61f5545bfa1247c547",
        "title": "句  其一",
        "author": "李焘",
        "content": "试上层楼高处望，十洲三岛似蓬莱。",
        "dynasty": "宋",
        "collection_info": null
    },
    {
        "uuid": "6e201c46d830599a297f05def6867405",
        "title": "句  其二",
        "author": "李焘",
        "content": "瓦屋如案平，金仙閟光景。",
        "dynasty": "宋",
        "collection_info": null
    },
    {
        "uuid": "12a7d229930053484fe4c4f3f428ba75",
        "title": "句  其三",
        "author": "李焘",
        "content": "断碑唐日寺，遗像晋时僧。",
        "dynasty": "宋",
        "collection_info": null
    },
    {
        "uuid": "c5b00cbcf256c0761420e870293614bc",
        "title": "句  其四",
        "author": "李焘",
        "content": "山遶一城藏几寺，江连二水送孤舟。",
        "dynasty": "宋",
        "collection_info": null
    },
    {
        "uuid": "206e0367474f4937bd942f4349967cc3",
        "title": "句  其五",
        "author": "李焘",
        "content": "平盖神仙院，武阳山水乡。",
        "dynasty": "宋",
        "collection_info": null
    },
    {
        "uuid": "bba86805bad3c231053e90ca2ab42ec6",
        "title": "句  其六",
        "author": "李焘",
        "content": "行亦自劾去。",
        "dynasty": "宋",
        "collection_info": null
    }
]