[
    {
        "uuid": "53c3eb5c40ac0146a585c68c33705c3c",
        "title": "水龙吟 去年看月诗成",
        "author": "曾",
        "content": "去年看月诗成，援毫曾寄鄞江守。\n流传乐府，惭非宾客，竹枝杨柳。\n今岁江楼，载勤歌扇，青蛾应奏。\n况铃斋初驻，凉生燕寝，有香雾凝清昼。\n遥想十洲三岛，对冰轮、寒光依旧。\n主人来自，清都碧落，天香满袖。\n寄语嫦娥，剩留清照，时为公寿。\n恐明光诏下，翩然归去，试为霖手。",
        "dynasty": "宋",
        "collection_info": null
    },
    {
        "uuid": "c8a28fd13b3f1aa1179712146aa831c1",
        "title": "浣溪沙 别样清芬扑鼻来",
        "author": "曾",
        "content": "别样清芬扑鼻来。\n秋香过后却追回。\n博山轻雾锁崔嵬。\n珍重芗林三昧手，不教一日不花开。\n暗中错认是江梅。",
        "dynasty": "宋",
        "collection_info": null
    },
    {
        "uuid": "171d3a3a2414f7758726d8df81152789",
        "title": "调笑令 佳友",
        "author": "曾",
        "content": "佳友。\n金英辏。\n陶令篱边常宿留。\n秋风一夜摧枯朽。\n独艳重阳时候。\n剩收芳蕊浮卮酒。\n荐酒先生眉寿。",
        "dynasty": "宋",
        "collection_info": null
    },
    {
        "uuid": "8bdb858b6e0be88495d62c7a3475de8e",
        "title": "调笑・调笑令 清友",
        "author": "曾",
        "content": "清友。\n群芳右。\n万缟纷披兹独秀。\n天寒月薄黄昏后。\n缟袂亭亭招手。\n故山千树连云岫。\n借问如今安否。",
        "dynasty": "宋",
        "collection_info": null
    },
    {
        "uuid": "eb842ad5b1d74698e117032b03f1c605",
        "title": "调笑・调笑令 净友",
        "author": "曾",
        "content": "净友。\n如妆就。\n折得清香来满手。\n一溪湛湛无尘垢。\n白羽轻摇晴昼。\n远公保社今何有。\n怅望东林搔首。",
        "dynasty": "宋",
        "collection_info": null
    },
    {
        "uuid": "b6f3bf5a8c0ef2833c9cacf6447765ad",
        "title": "调笑・调笑令 玉友",
        "author": "曾",
        "content": "玉友。\n平生旧。\n相与忘形偏耐久。\n醉乡径到无何有。\n莫问区区升斗。\n人生一笑难开口。\n为报速宜相就。",
        "dynasty": "宋",
        "collection_info": null
    },
    {
        "uuid": "e22bff62eb5d96bac3214eb87750c790",
        "title": "调笑・调笑令 花好",
        "author": "曾",
        "content": "花好。\n被花恼。\n庭下嫣然如巧笑。\n曾教健步移根到。\n各是一般奇妙。\n赏心乐事知多少。\n乱插繁华晴昊。",
        "dynasty": "宋",
        "collection_info": null
    },
    {
        "uuid": "c3e64a8865fae4e10fb6a3806f5fab59",
        "title": "调笑・调笑令 酒美",
        "author": "曾",
        "content": "酒美。\n直无比。\n小瓮新醅浮玉蚁。\n空传乌氏并程氏。\n不数云安曲米。\n十花更互来相对。\n常伴先生沈醉。",
        "dynasty": "宋",
        "collection_info": null
    },
    {
        "uuid": "fb69ddf91e2f44ba68569b1bfe0aa97d",
        "title": "临江仙 子后寅前东向坐",
        "author": "曾",
        "content": "子后寅前东向坐，冥心琢齿鸣鼍。\n托天回顾眼光摩。\n张弓仍踏弩，升降辘轳多。\n三度朝元九度转，背摩双摆扳弩。\n虎龙交际咽元和。\n浴身挑甲罢，便可蹑烟萝。",
        "dynasty": "宋",
        "collection_info": null
    },
    {
        "uuid": "0023fa9e57f5caa7347ee2700a7b98af",
        "title": "朝中措 幽芳独秀在山林",
        "author": "曾",
        "content": "幽芳独秀在山林。\n不怕晓寒侵。\n应笑钱塘苏小，语娇终带吴音。\n乘槎归去，云涛万顷，谁是知心。\n写向生绡屏上，萧然伴我寒衾。",
        "dynasty": "宋",
        "collection_info": null
    },
    {
        "uuid": "80bc22bdd36f4b9f450d7e2cdaa158bc",
        "title": "朝中措 绿华居处渺云深",
        "author": "曾",
        "content": "绿华居处渺云深。\n不受一尘侵。\n细看宜州新句，平生才是知音。\n凌波一去，平山梦断，谁是关心。\n惟有青天碧海，知渠夜夜孤衾。",
        "dynasty": "宋",
        "collection_info": null
    },
    {
        "uuid": "63b7162ee461ee792e3e57e046f62edd",
        "title": "念奴娇 绣衣直指",
        "author": "曾",
        "content": "绣衣直指，问凌风一笑，翩然何许。\n诏出层霄持汉节，千里秋风淮浦。\n鉴远江山，竹西歌吹，曾被腥膻污。\n须君椽笔，为渠一洗尘土。\n休厌共倒金荷，翠眉重为唱，渭城朝雨。\n看即扬鞭归骑稳，还指郁葱深处。\n宝带兼金，华鞯新绣，直上云霄去。\n回头莫忘，玉霄今夜风露。",
        "dynasty": "宋",
        "collection_info": null
    },
    {
        "uuid": "2637237db6b5c723da99f0a66e69d834",
        "title": "浣溪沙 无数春山展画屏",
        "author": "曾",
        "content": "无数春山展画屏。\n无穷烟柳照溪明。\n花枝缺处小舟横。\n紫禁正须红药句，清江莫与白鸥盟。\n主人元自是仙卿。",
        "dynasty": "宋",
        "collection_info": null
    },
    {
        "uuid": "f78c4f6ff0f1cf2f016bc8fb5086de0c",
        "title": "点绛唇 九月传杯",
        "author": "曾",
        "content": "九月传杯，要携佳客栖霞去。\n满城风雨。\n记得潘郎句。\n紫菊红萸，何意留侬住。\n愁如许。\n暮烟一缕。\n正在归时路。",
        "dynasty": "宋",
        "collection_info": null
    }
]