[
    {
        "title": "别汤伯纪",
        "author": "朱復之",
        "content": "停云思何长，伐木梦苦短。\n飘摇乘风来，倏霍抟沙散。\n匪今我独黯，自昔客屡嘆。\n之子曷云戾，微阳逼候炭。\n囚山对线景，汲井共清盥。\n玉露泚金茎，水泉流藻翰。\n方竹桂芳袭，未觉枳栖远。\n仰天镜其团，一弛弓向半。\n书堂渴吾伊，伫立了瑟僴。\n子如飞鸿渐，我如禁门键。\n天寒柳无枝，指直不得挽。\n归来翫题墨，寂寂瞇双眼。",
        "dynasty": "宋",
        "collection_info": null
    },
    {
        "title": "与静使君约游姑山记事古风二十韵",
        "author": "朱復之",
        "content": "苦热日已远，杪秋遂凄凉。\n邦侯及清暇，小队豫郊岗。\n一麾先崭岩，半刺骖翱翔。\n卿月动左辖，客星移奉常。\n谁欤南冠者，共挹北斗浆。\n翠幄穿晨曦，锁金步流光。\n穷惚某氏建，架构遡斯堂。\n闽红倾泛盎，楚绿饾圆方。\n平原磊落人，仙碑勒荒唐。\n方平叱石起，来问东海桑。\n蔡子狗窦过，蛇蝉蜕冥茫。\n麻姑十八九，两髻已成霜。\n惟余老杉星，省识邓紫阳。\n往事莽如迹，且醉糟书房。\n翼亭跻齐云，游目望八荒。\n挽河落飞瀑，洒雪芙蓉裳。\n夕矣憺将归，一一玉帝旁。\n蹇余雅幽寻，嗜此崔嵬藏。\n请从浮丘生，学笙翳凤凰。\n他年傥相思，矫首空断肠。",
        "dynasty": "宋",
        "collection_info": null
    },
    {
        "title": "夜饮罗怀叟三杯属余刚制共读孟郊诗",
        "author": "朱復之",
        "content": "建子初寒月，篝灯对语时。\n独醒苏客酒，细咏孟生诗。\n蠹老无新卷，乌惊有夜枝。\n白云路不远，明日肯重来。",
        "dynasty": "宋",
        "collection_info": null
    },
    {
        "title": "别李商卿",
        "author": "朱復之",
        "content": "羁思孤耽僻，蛩音偶出虚。\n绿阴分坐久，清话见情初。\n春过诗魂怯，年销剑术疏。\n相看渐成故，临别欲何如。",
        "dynasty": "宋",
        "collection_info": null
    },
    {
        "title": "滕王阁",
        "author": "朱復之",
        "content": "杰甚滕王阁，登临思渺然。\n宿云开北牖，秋水尽南天。\n帝子今何处，王童记独传。\n客怀无住着，浩荡白鸥前。",
        "dynasty": "宋",
        "collection_info": null
    },
    {
        "title": "九日偕翁与可江正甫郑景云游凤山",
        "author": "朱復之",
        "content": "裹将破帽凤山游，凤去台空余古丘。\n白髮尚能今日客，黄花祇作故园秋。\n天浮渭北荒荒杳，江入旴南隠隠流。\n我始欲愁君且莫，人生何处是吾州。",
        "dynasty": "宋",
        "collection_info": null
    },
    {
        "title": "太平寺尘外闲题",
        "author": "朱復之",
        "content": "高树青圆不见天，小风微动竹梢偏。\n衣涵空翠元无雨，庭閟余声独有蝉。\n老去此心无所住，向来我见不须先。\n狂吟但过寒山子，荐得腾腾一味禅。",
        "dynasty": "宋",
        "collection_info": null
    },
    {
        "title": "谢张生见湛卢歌",
        "author": "朱復之",
        "content": "剑术空疏今罢休，家山何处越中瓯。\n欲谈往事浑亡是，喜得新诗替莫愁。",
        "dynasty": "宋",
        "collection_info": null
    },
    {
        "title": "葛仙井",
        "author": "朱復之",
        "content": "葛翁凿井冽寒泉，浸熟丹砂去作仙。\n底事并烦仙子按，却随海水变桑田。",
        "dynasty": "宋",
        "collection_info": null
    },
    {
        "title": "罗怀叟思归一诗留之",
        "author": "朱復之",
        "content": "客子归期莫有期，地炉松火独吟时。\n西山暮雨吹成雪，错拟杨花理钓丝。",
        "dynasty": "宋",
        "collection_info": null
    },
    {
        "title": "姑山",
        "author": "朱復之",
        "content": "他文太白不多奇，一赋姑山世绝希。\n生后此公方到此，龟趺不见仆前碑。",
        "dynasty": "宋",
        "collection_info": null
    },
    {
        "title": "枫",
        "author": "朱復之",
        "content": "凤山高兮上有枫，青女染叶猩血红。\n莫辞老红嫁西风，一夜憔悴成秃翁。",
        "dynasty": "宋",
        "collection_info": null
    },
    {
        "title": "王补之梅竹",
        "author": "朱復之",
        "content": "淡抹斜斜三两枝，色香相亚恰相知。\n沙寒水浅魂初醒，月落窗空影半欹。\n岂是物华甘寂寞，且须岁晚共扶持。\n向来淮浦潇湘岸，绝爱萧萧雪打时。",
        "dynasty": "宋",
        "collection_info": null
    },
    {
        "title": "赋太湖石",
        "author": "朱復之",
        "content": "寂寂云根锁昼扉，绿痕春暖上苔衣。\n飞来黄鸟忽相问，看了几年花片飞。",
        "dynasty": "宋",
        "collection_info": null
    },
    {
        "title": "过苏养直旧居",
        "author": "朱復之",
        "content": "诗人已化罗浮鹤，想未千年未一归。\n属玉不知人世换，双双长占后湖飞。",
        "dynasty": "宋",
        "collection_info": null
    },
    {
        "title": "冬夜读书无油歌",
        "author": "朱復之",
        "content": "君不见莱公酣歌彻清晓，银蜡成堆烧不了。\n又不见齐奴帐下环佳人，平生爨蜡不爨薪。\n南园花蜂巧心计，祇为渠侬照珠翠。\n生憎诗客太酸寒，略不分光到文字。\n欲学凿壁衡，邻火夜不明。\n欲学囊萤车，十月霜无萤。\n人生穷达真有分，大钧高高不须问。\n起来摩挲莲叶真人图，还有青藜老杖照我无。",
        "dynasty": "宋",
        "collection_info": null
    },
    {
        "title": "赠黄五星",
        "author": "朱復之",
        "content": "寒灰枯木此心形，箕斗今须落姓名。\n却爱酒星凭一算，曲生何日放流行。",
        "dynasty": "宋",
        "collection_info": null
    },
    {
        "title": "赠胡易鑑",
        "author": "朱復之",
        "content": "可怜扰扰鑑中人，五十枯蓍了此身。\n若欲致身须数外，何时日月得停轮。",
        "dynasty": "宋",
        "collection_info": null
    },
    {
        "title": "送码碯石屏",
        "author": "朱復之",
        "content": "削出云岑一片奇，天然玉莹泽如脂。\n祇堪棐几旁边看，颇与文房辈行宜。\n香篆自萦黄奶卷，飞花不点墨卿池。\n粗官马上今无用，付与刘郎写近诗。",
        "dynasty": "宋",
        "collection_info": null
    },
    {
        "title": "句  其一",
        "author": "朱復之",
        "content": "忽听夏禽三五弄，新红突过石榴枝。",
        "dynasty": "宋",
        "collection_info": null
    },
    {
        "title": "句  其二",
        "author": "朱復之",
        "content": "红蕖老去羞明镜，推让朱荣上蓼梢。",
        "dynasty": "宋",
        "collection_info": null
    },
    {
        "title": "句  其三",
        "author": "朱復之",
        "content": "疏竹生孙初上坂，矮松种子欲凌霄。",
        "dynasty": "宋",
        "collection_info": null
    }
]