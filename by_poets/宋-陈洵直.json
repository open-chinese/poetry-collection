[
    {
        "uuid": "4f943fafa5a93f18aceb007d7bf9184a",
        "title": "九锁步虚词 第一天关锁",
        "author": "陈洵直",
        "content": "仙人十二楼，缈缈垂重镮。\n志士悯幽阻，鬰观何繇攀。\n栖真历几尘，洞户方孱颜。\n一锁度灵钥，九虎开天关。",
        "dynasty": "宋",
        "collection_info": null
    },
    {
        "uuid": "0fe7729fe7b418f7a2f7243c6d6468e5",
        "title": "九锁步虚词 第二藏云锁",
        "author": "陈洵直",
        "content": "圆象默交感，序气翔氛氲。\n飙欻偃华盖，贯络百宝熏。\n八景非真遥，款扣虚皇君。\n二锁度灵钥，松风卷藏云。",
        "dynasty": "宋",
        "collection_info": null
    },
    {
        "uuid": "4a6fc2c4257d7dc94000b422742a9130",
        "title": "九锁步虚词 第三飞鸾锁",
        "author": "陈洵直",
        "content": "琅轩列朱房，风露峨高寒。\n森罗九宫道，隠约八卦坛。\n春酣酌金浆，彻视挥外丹。\n三锁度灵钥，悠悠控飞鸾。",
        "dynasty": "宋",
        "collection_info": null
    },
    {
        "uuid": "a59c9fd9c52d420c7605edec0abdfa17",
        "title": "九锁步虚词 第四凌虚锁",
        "author": "陈洵直",
        "content": "太虚本非有，团块何迂疎。\n一旬更五日，风乎驶轩如。\n神驭两腋轻，绛霞理襟裾。\n四锁度灵钥，八表当凌虚。",
        "dynasty": "宋",
        "collection_info": null
    },
    {
        "uuid": "9499ebfdf3b4bd7f2c4af2221fbb4eb1",
        "title": "九锁步虚词 第五通真锁",
        "author": "陈洵直",
        "content": "神气化虚晃，太上尊玉宸。\n炼此沈下质，感彼元上春。\n灵液反流用，偃息昆阆津。\n五锁度灵钥，滞散潜通真。",
        "dynasty": "宋",
        "collection_info": null
    },
    {
        "uuid": "50543f62b36f14b2e31b8ee935f5b0b5",
        "title": "九锁步虚词 第六龙吟锁",
        "author": "陈洵直",
        "content": "崿嶂洞阴窅，嶕峣鬰千寻。\n中有不测渊，蜿蜒伏萧森。\n作霈待时举，妙化通天心。\n六锁度灵钥，综御归龙吟。",
        "dynasty": "宋",
        "collection_info": null
    },
    {
        "uuid": "ed4b838c55e4c50fb564c0f3e10b6469",
        "title": "九锁步虚词 第七洞微锁",
        "author": "陈洵直",
        "content": "嘉遁仰灵范，世道何缰鞿。\n长生昔对面，皇皇昧玄机。\n沆瀣不足吞，正一知所归。\n七锁度灵钥，进力行洞微。",
        "dynasty": "宋",
        "collection_info": null
    },
    {
        "uuid": "6eff3d66695d050faab8792eab977bfb",
        "title": "九锁步虚词 第八云璈锁",
        "author": "陈洵直",
        "content": "荦确玉峰矗，真朋夐遨游。\n洗耳发清响，蹑蹻玱鸾高。\n飞泉落松杪，节奏风萧骚。\n八锁度灵钥，铿铿引云璈。",
        "dynasty": "宋",
        "collection_info": null
    },
    {
        "uuid": "035adaa8e37e7c47407a6676a5d00a65",
        "title": "九锁步虚词 第九朝元锁",
        "author": "陈洵直",
        "content": "矫首太霞真，飞忱紫微垣。\n委蜕速霞举，脱洒人命门。\n羽葆交芝云，琳琅飙神旛。\n九锁度灵钥，五气身朝元。",
        "dynasty": "宋",
        "collection_info": null
    },
    {
        "uuid": "adc82f803cdc6d9044a41018c9ff2503",
        "title": "游大涤假宿鸣玉馆偶成",
        "author": "陈洵直",
        "content": "风动归云清，日落众山楚。\n重来兴弥深，託宿此何所。\n浪浪鸣玉泉，恍恍对床雨。\n梦断身高低，尘劳深夜语。",
        "dynasty": "宋",
        "collection_info": null
    },
    {
        "uuid": "1ea06de6b9c70f1c2dc445e06fdcb799",
        "title": "茶岭",
        "author": "陈洵直",
        "content": "绝顶方知天柱云，早芽先破禁宫春。\n琳罂入贡无多种，附陇鎗旗尽得珍。",
        "dynasty": "宋",
        "collection_info": null
    },
    {
        "uuid": "d4cead01efdf64d19b487d023679df09",
        "title": "石床",
        "author": "陈洵直",
        "content": "洞君一榻为谁悬，云帐苔茵不外传。\n我醉欲眠非有地，也应重应寝虚缘。",
        "dynasty": "宋",
        "collection_info": null
    },
    {
        "uuid": "972f6a81188cbcd110316b853ccc976a",
        "title": "天坛",
        "author": "陈洵直",
        "content": "峰顶侵云法象寒，远游虚唱肃天官。\n松吟泉漱人仙去，犹想箫声落旧坛。",
        "dynasty": "宋",
        "collection_info": null
    },
    {
        "uuid": "22408191360d60554ec825a93fdcb200",
        "title": "翠蛟亭",
        "author": "陈洵直",
        "content": "老树根深络石顽，危檐飞栋插高寒。\n为谁洗尽苍龙骨，成岭成峰上上看。",
        "dynasty": "宋",
        "collection_info": null
    },
    {
        "uuid": "39182aece5bee9d8d2d38ab62c20fddf",
        "title": "盘天柱绝峰",
        "author": "陈洵直",
        "content": "洞天三釂碧琳腴，大涤峰高蹑太虚。\n落日寒山宫阙近，恨无人寄绝家书。",
        "dynasty": "宋",
        "collection_info": null
    },
    {
        "uuid": "f2d3da994ec773a481d8831aeb935a2e",
        "title": "大涤洞",
        "author": "陈洵直",
        "content": "箓简深投几井函，金堂玉室指空岩。\n不须骑气求林屋，一柱县虚政隔凡。",
        "dynasty": "宋",
        "collection_info": null
    },
    {
        "uuid": "ca0b158ec4450c31a9f41fffd744bf44",
        "title": "放水涧",
        "author": "陈洵直",
        "content": "碧涧淙流缭一源，闸机不露暗惊湍。\n李翶千载涛江兴，猛跨鳌头立足看。",
        "dynasty": "宋",
        "collection_info": null
    },
    {
        "uuid": "f5d1fa27355a36a3c2275cdff9d71e6c",
        "title": "归云洞",
        "author": "陈洵直",
        "content": "众真霞佩上三天，谁见回飈□驾旋。\n洞府后门人不信，片云鹤鹤是归仙。",
        "dynasty": "宋",
        "collection_info": null
    },
    {
        "uuid": "4e4515f298758481769980083fa4765a",
        "title": "鸣风洞",
        "author": "陈洵直",
        "content": "朱鸟何年作瑞来，岂缘梧竹划山开。\n醴泉只在嵌岩裏，醉入幽栖更不迴。",
        "dynasty": "宋",
        "collection_info": null
    },
    {
        "uuid": "236a0430745e014c706e794587ee62dd",
        "title": "云根",
        "author": "陈洵直",
        "content": "朵云朝起北山阴，暮入西岗散莫寻。\n谁谓植根元不动，自从归后出无心。",
        "dynasty": "宋",
        "collection_info": null
    },
    {
        "uuid": "e4d2bd93790335a2780b1a42a7af7850",
        "title": "药圃",
        "author": "陈洵直",
        "content": "不发藏丹采石英，蘼芜昌歜预芬荣。\n五山瑶草无人见，为问灵苗种得成。",
        "dynasty": "宋",
        "collection_info": null
    },
    {
        "uuid": "d3de6adb6162e45d52e8b4fd325fa8c7",
        "title": "白茅洞",
        "author": "陈洵直",
        "content": "茅君职守屡经年，悬窦回中坐几仙。\n酒瓮若盈吾欲客，不须灵窍仰观天。",
        "dynasty": "宋",
        "collection_info": null
    },
    {
        "uuid": "ee748628e40d7affae6353d068ce9e6a",
        "title": "驯虎岩",
        "author": "陈洵直",
        "content": "骨横虎口孰当雄，处士临坛风自从。\n猛伏丹成俱解化，至今灵草记沉踪。",
        "dynasty": "宋",
        "collection_info": null
    },
    {
        "uuid": "13e4f1dbcec65adc1115086c2def4fe3",
        "title": "龙蜕洞",
        "author": "陈洵直",
        "content": "一穴中通百尺湫，骨寒空蜕洞门秋。\n鳞潜变化疑相近，贝阙珠宫入海求。",
        "dynasty": "宋",
        "collection_info": null
    },
    {
        "uuid": "81e0d180e41ca5b959754960f15c7126",
        "title": "无骨箬",
        "author": "陈洵直",
        "content": "山中绀箬元无脊，炉裏金丹日月开。\n不是潜藏杜尘世，有人曾见碧蟾来。",
        "dynasty": "宋",
        "collection_info": null
    },
    {
        "uuid": "b12f9eff1b4a05ce5fa493bfde3bb650",
        "title": "祥光亭",
        "author": "陈洵直",
        "content": "金色辉祥发洞灵，是中日月久分精。\n煌煌烨烨常如在，却笑时人不眼明。",
        "dynasty": "宋",
        "collection_info": null
    },
    {
        "uuid": "d63ac6a2cb14d02e99c4b4d3c020433e",
        "title": "石室  其一",
        "author": "陈洵直",
        "content": "云广翛闲失故宫，泓泉虬木古今同。\n诗仙羽化无踪迹，后世何人识此风。",
        "dynasty": "宋",
        "collection_info": null
    },
    {
        "uuid": "6af25c75210eb3c3fbd04c4b83de3770",
        "title": "石室  其二",
        "author": "陈洵直",
        "content": "石梯之字上青峰，碧玉琅玕扫碧空。\n内隠一壶尘外室，夜吞明月晓吞风。",
        "dynasty": "宋",
        "collection_info": null
    },
    {
        "uuid": "86398a7a4d8236382afa5bad28922c18",
        "title": "石室  其三",
        "author": "陈洵直",
        "content": "琅玕蘂笈藏幽谷，唯见白云三五幅。\n昔日天师其姓吴，岩前遗下云中屋。",
        "dynasty": "宋",
        "collection_info": null
    },
    {
        "uuid": "849de371393677483929c0a381ab2b73",
        "title": "石室  其四",
        "author": "陈洵直",
        "content": "紫霭丹霓磨壁金，岩桥跨麓横青阴。\n陆先生事今何在，石室云深无客寻。",
        "dynasty": "宋",
        "collection_info": null
    },
    {
        "uuid": "42967ebb213da5e6d08d629d5b1eb9cf",
        "title": "清音亭",
        "author": "陈洵直",
        "content": "水石何曾有古今，如丝如竹度高深。\n自疑扁榜通尘听，百代潺潺无赏音。",
        "dynasty": "宋",
        "collection_info": null
    },
    {
        "uuid": "479a86e3392e9d0e83b060f41dfc4db0",
        "title": "冷泉亭",
        "author": "陈洵直",
        "content": "泯泯长流彻底清，石间松下倦心情。\n洞天咫尺枢衣便，抖擞精神为濯缨。",
        "dynasty": "宋",
        "collection_info": null
    },
    {
        "uuid": "f31df7d32f33a3d6ffcefa544c62d4cb",
        "title": "石门",
        "author": "陈洵直",
        "content": "神力何年揭此门，破云穿月扣天阍。\n平生不得朝天路，猿鹤相招试与言。",
        "dynasty": "宋",
        "collection_info": null
    },
    {
        "uuid": "0122e055b43ca01dac4aea54b96473b2",
        "title": "舞翠亭",
        "author": "陈洵直",
        "content": "老木槎牙罨涧深，翠蛟舞处一庭阴。\n响泉不住流佳句，想见坡仙笔外心。",
        "dynasty": "宋",
        "collection_info": null
    },
    {
        "uuid": "7dddd207392cd883eabe71c3a59275d7",
        "title": "归云庵",
        "author": "陈洵直",
        "content": "聚散空中不可期，虚含五色岂多姿。\n归来便合沈踪迹，却是行人见出时。",
        "dynasty": "宋",
        "collection_info": null
    }
]