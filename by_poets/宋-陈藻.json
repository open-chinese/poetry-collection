[
    {
        "title": "读庄子",
        "author": "陈藻",
        "content": "尧无是处桀无非，此语堪惊与道违。\n造物恩私多嵬琐，始知庄子得真机。",
        "dynasty": "宋",
        "collection_info": null
    },
    {
        "title": "偶游白渡怀刘九",
        "author": "陈藻",
        "content": "心随飞鸟过寒沙，两岸沿江曲又斜。\n便有隻船乘月渡，都无五里到君家。",
        "dynasty": "宋",
        "collection_info": null
    },
    {
        "title": "寄刘九",
        "author": "陈藻",
        "content": "一生闭门不结交，彙缘遇我如同胞。\n年年客裏故人多，饮水逢君朱颜酡。\n鹊去鸠来有空屋，牝乳雏飞无啄粟。\n香火飘零甘死休，无辜怜我兄遭戮。\n暗中魑魅籍姓名，我有朋俦等不足。\n十事上心九事忘，一日回首千日长。\n谁登百丈岭，我到钟山傍。\n登堂拜丘嫂，携手戏诸郎。\n诸郎挽衣幼女亲，汝母磊落如吾人。\n哀我若见韩氏孤，敬我宁知苏子贫。\n吁嗟尺布谣，空道天属真。",
        "dynasty": "宋",
        "collection_info": null
    },
    {
        "title": "寄刘八",
        "author": "陈藻",
        "content": "六度封书向小孤，一度逢人寄书无。\n刘郎嗔我无短吟，素书百纸难论心。\n我爱刘郎可无诗，刘郎爱客还笞儿。\n我为父执倍其年，见我呼兄挟渠贤。\n拨弃勿復陈，对君吟此身。\n忆昔在桂堂，疟鬼罹我殃。\n世情疎客病，移我君家床。\n儿女不辞劳，仆妾何惮忙。\n秋风黄叶飞，明灯药炉傍。\n我身何日殒，此念何时忘。\n丘嫂晚岁归，敬我如小郎。\n他年山下结吾庐，朝暮往来摩白鬚。\n我抱子，君抱孙，却使相叙为弟昆。",
        "dynasty": "宋",
        "collection_info": null
    },
    {
        "title": "黄石还渔溪寄刘九四首  其一",
        "author": "陈藻",
        "content": "孤青湖外几时归，想极吟孤落月知。\n身似南飞乌与鹊，归来何处不相思。",
        "dynasty": "宋",
        "collection_info": null
    },
    {
        "title": "黄石还渔溪寄刘九四首  其二",
        "author": "陈藻",
        "content": "多少人家好弟兄，不堪闺妇似吹笙。\n十年再拜如丘嫂，更尽刘郎故旧情。",
        "dynasty": "宋",
        "collection_info": null
    },
    {
        "title": "黄石还渔溪寄刘九四首  其三",
        "author": "陈藻",
        "content": "老去今秋迹转孤，怜君幼女似童乌。\n穷通何事关渠甚，便问明朝有试无。",
        "dynasty": "宋",
        "collection_info": null
    },
    {
        "title": "黄石还渔溪寄刘九四首  其四",
        "author": "陈藻",
        "content": "南北东西语别频，白头何计作比隣。\n便留久客如前度，无暇长年作主人。",
        "dynasty": "宋",
        "collection_info": null
    },
    {
        "title": "久不得刘九书因题寄之",
        "author": "陈藻",
        "content": "刘郎踪迹若为疎，蟹井山前似里闾。\n少小麻风今半愈，长成项疾喜全除。\n丰年谁与尝新稻，吉日因知仄旧庐。\n何事别君纔百里，可堪终岁断来书。",
        "dynasty": "宋",
        "collection_info": null
    },
    {
        "title": "重山论易赠吴叔达",
        "author": "陈藻",
        "content": "似汝论三易，何人阅五车。\n白头长作侣，黄石即为家。",
        "dynasty": "宋",
        "collection_info": null
    },
    {
        "title": "丹井怀叔达",
        "author": "陈藻",
        "content": "喜称吾子赋，羞道少年时。\n别去休论易，愁来欲寄诗。\n夕阳书不到，残月梦相随。\n晚岁伤心事，松峬独语谁。",
        "dynasty": "宋",
        "collection_info": null
    },
    {
        "title": "凭栏",
        "author": "陈藻",
        "content": "少壮营营正苦心，凭栏况味不如今。\n如今饭散凭栏立，一本寒枯木在林。",
        "dynasty": "宋",
        "collection_info": null
    },
    {
        "title": "桂堂秋夜",
        "author": "陈藻",
        "content": "荧荧灯火临书卷，续续蛙声入桂林。\n背后曲肱眠小子，床头酌酒服玄参。",
        "dynasty": "宋",
        "collection_info": null
    },
    {
        "title": "题刘氏翠微亭",
        "author": "陈藻",
        "content": "旧屋红蕖外，新亭绿树傍。\n江晴孤棹见，雨近众山藏。\n学圃未成趣，催诗何太忙。\n他年多橘柚，此地一潇湘。",
        "dynasty": "宋",
        "collection_info": null
    },
    {
        "title": "诵少陵诗集",
        "author": "陈藻",
        "content": "麻鞋奔走杜陵翁，卧尽风帆雨驿中。\n天也不愁穷饿杀，年年催促要诗工。",
        "dynasty": "宋",
        "collection_info": null
    },
    {
        "title": "福州城北吴氏新楼之作",
        "author": "陈藻",
        "content": "千山匼匝绕三山，尽属危楼一觑间。\n云汉星辰谁道远，邻家花木不容悭。\n凭栏要取西湖尽，落叶尤宜朔吹寒。\n况是先生庄列辈，眼高人境几层看。",
        "dynasty": "宋",
        "collection_info": null
    },
    {
        "title": "过黄州访东坡雪堂遗迹拟作",
        "author": "陈藻",
        "content": "谪来谁作久长居，便拟明朝归旧庐。\n诵遍离骚情不已，读残鵩赋恨如初。\n斯翁直是忧黎庶，到处仍看似里闾。\n父老无人堪问讯，黄昏立马转踌躇。",
        "dynasty": "宋",
        "collection_info": null
    },
    {
        "title": "寓居",
        "author": "陈藻",
        "content": "到处情亲即寓居，从他相狎又相疎。\n年衰骨肉多埋土，身贱交朋少寄书。\n万象去来无了日，一元开阖不关渠。\n逢人问我今何在，寥落空山诵子虚。",
        "dynasty": "宋",
        "collection_info": null
    },
    {
        "title": "述怀",
        "author": "陈藻",
        "content": "病身四十未妻孥，墟墓那堪两世孤。",
        "dynasty": "宋",
        "collection_info": null
    },
    {
        "title": "蟹井",
        "author": "陈藻",
        "content": "此山鳌不动，此井蟹如何。\n小阜为拳石，晴田看尽波。\n俯知云障下，却放日轮过。\n一上一回首，层层眼界多。",
        "dynasty": "宋",
        "collection_info": null
    },
    {
        "title": "虎丘",
        "author": "陈藻",
        "content": "竹瘦门逾静，楼高山太低。\n白烟青树走，细雨大江迷。\n野水东西渡，园蔬上下畦。\n僧无城市去，岩有鬼神栖。",
        "dynasty": "宋",
        "collection_info": null
    },
    {
        "title": "山中有感",
        "author": "陈藻",
        "content": "每看风月非人世，错认江山是画图。\n谁解吟诗追李杜，何须涉海访蓬壶。",
        "dynasty": "宋",
        "collection_info": null
    },
    {
        "title": "城山偶题",
        "author": "陈藻",
        "content": "四天围一地，浊少判清多。\n人气翻相敌，无如俗物何。",
        "dynasty": "宋",
        "collection_info": null
    },
    {
        "title": "渔溪西轩",
        "author": "陈藻",
        "content": "千寻好景羣峰起，一抹寒烟半壁留。\n日影渐高鱼网晒，雨声长响桔槔休。\n种麻卖布皆贫妇，伐蔗炊糖无末游。\n狂客寂寥贪看月，初旬已看月如鈎。",
        "dynasty": "宋",
        "collection_info": null
    },
    {
        "title": "紫瑞香三首  其一",
        "author": "陈藻",
        "content": "中开素粉笑浓霜，外带凝脂妬夕阳。\n纵有寒梅祇一色，暗香不似扑人香。",
        "dynasty": "宋",
        "collection_info": null
    },
    {
        "title": "紫瑞香三首  其二",
        "author": "陈藻",
        "content": "无数枝头簇簇葩，大枝直上细枝斜。\n商量开尽商量落，全要前花见后花。",
        "dynasty": "宋",
        "collection_info": null
    },
    {
        "title": "紫瑞香三首  其三",
        "author": "陈藻",
        "content": "放蕊争先见菊雕，逐花旋拆到桃夭。\n若为耐久还柔脆，莫折仙枝本易摇。",
        "dynasty": "宋",
        "collection_info": null
    },
    {
        "title": "丘叔乔七十生朝二首  其一",
        "author": "陈藻",
        "content": "人生七十为稀有，强健如公有几人。\n况是上元灯火夜，儿孙楚楚贺生辰。",
        "dynasty": "宋",
        "collection_info": null
    },
    {
        "title": "丘叔乔七十生朝二首  其二",
        "author": "陈藻",
        "content": "大儿别有论文眼，朴实无他是次丁。\n长女嫁夫能俭约，小娘駡婿见财轻。",
        "dynasty": "宋",
        "collection_info": null
    },
    {
        "title": "与宗上人同饮",
        "author": "陈藻",
        "content": "同年同月又同时，邂逅僧房把酒巵。\n五十年来未相识，邻州两舍贺生儿。",
        "dynasty": "宋",
        "collection_info": null
    },
    {
        "title": "试后自题因送从弟敬之赴省",
        "author": "陈藻",
        "content": "银袍二万纵人多，笔误无如鬼魅何。\n祇恐有司长莽卤，那知昏病自蹉蛇。\n交游解散文因怪，门户谁兴鬓欲皤。\n頼有阿连才思逸，乘槎好好上天河。",
        "dynasty": "宋",
        "collection_info": null
    },
    {
        "title": "贫妇行",
        "author": "陈藻",
        "content": "故人身死妻贫病，买药无钱留性命。\n半箪赤饭一盂蔬，对不能餐双泪迸。\n阿官卖田妾未归，税在夫家田卖谁。\n乡胥改割全隠匿，妾典衣裳空被追。\n零落生涯种片园，朝朝夜夜盗开门。\n邻翁苦妾妾租客，客也无输叫妾论。\n那更双棺四缶灰，伐山博米图葬埋。\n呜呼豪强欺妾夺山去，不许盐丁燃妾柴。\n十岁孤儿出县庭，空手携状投杳冥，黄堂走罢走使軿。\n文书送县已三月，依旧含冤说我听。",
        "dynasty": "宋",
        "collection_info": null
    },
    {
        "title": "问太虚",
        "author": "陈藻",
        "content": "生前百事无如意，死后浮名总是空。\n刚把穷愁作题目，哦诗不要晚年工。",
        "dynasty": "宋",
        "collection_info": null
    },
    {
        "title": "西窗晚眺",
        "author": "陈藻",
        "content": "两年无事坐窗间，数尽西边不老山。\n薄暮忽迷云与树，惊来乍见别峰峦。",
        "dynasty": "宋",
        "collection_info": null
    },
    {
        "title": "海口吟",
        "author": "陈藻",
        "content": "按图自古无人到，二百年来户口添。\n架屋上山成市井，张官近海课鱼盐。\n估客趁潮撑米入，没人忍冻采蚝粘。\n仲尼有庙尘谁扫，寺观峥嵘香火严。",
        "dynasty": "宋",
        "collection_info": null
    },
    {
        "title": "和林子望二绝  其一",
        "author": "陈藻",
        "content": "劝君莫要嘆无官，门荫何如自致难。\n谁肯宦途为第二，玉阶好好唱名还。",
        "dynasty": "宋",
        "collection_info": null
    },
    {
        "title": "和林子望二绝  其二",
        "author": "陈藻",
        "content": "劝君莫要嘆无官，幸有田园在故山。\n满室清风满林月，人生何事胜于閒。",
        "dynasty": "宋",
        "collection_info": null
    },
    {
        "title": "刘五十丈生日",
        "author": "陈藻",
        "content": "与君他语自差殊，独爱交财是丈夫。\n愿见年年生日会，老来活计尚关渠。",
        "dynasty": "宋",
        "collection_info": null
    },
    {
        "title": "云庵觅诗",
        "author": "陈藻",
        "content": "百级危阶上翠峦，四边山色自低环。\n海乡无限萧条景，收到楼前是美观。",
        "dynasty": "宋",
        "collection_info": null
    },
    {
        "title": "一古一律贺懒翁宏仲七十  其一",
        "author": "陈藻",
        "content": "醵饮高堂庆古希，名存寔是节常仪。\n百篇自号懒翁诗，一句谁吟持侑巵。\n我见前程多险巇，朝闻夕可宁不怡。\n健如此叟更待时，黄金散尽呼来归。",
        "dynasty": "宋",
        "collection_info": null
    },
    {
        "title": "一古一律贺懒翁宏仲七十  其二",
        "author": "陈藻",
        "content": "当年嗽卧丈人家，鼓笛村村改岁华。\n选肉必多储胃肾，忌鲜缘不啖鱼虾。\n闺房德义谈虽切，事业身穷报自赊。\n肺疾晚侵谁是主，看君七十更寒些。",
        "dynasty": "宋",
        "collection_info": null
    },
    {
        "title": "次子望肯堂之什",
        "author": "陈藻",
        "content": "酒樽开处是阳春，有屋休论旧与新。\n才子绿袍能赋咏，乃翁青冢亦精神。\n人心多向醒时僞，情话无如醉后真。\n莫要孟光同遯去，急须荣禄奉偏亲。",
        "dynasty": "宋",
        "collection_info": null
    },
    {
        "title": "陈叔盥两惠诗以一首谢",
        "author": "陈藻",
        "content": "休要逢人诵六经，红泉往事已凋零。\n向来未坏恭王壁，到处閒摇普化铃。\n几岁寒窗头也白，两篇新什眼空青。\n还乡旧识多农贾，那得柴门自掩扃。",
        "dynasty": "宋",
        "collection_info": null
    },
    {
        "title": "谷城山下作",
        "author": "陈藻",
        "content": "远来便见两山睽，一大隆高一小低。\n及到近看如合璧，壶公祗与谷城齐。",
        "dynasty": "宋",
        "collection_info": null
    },
    {
        "title": "城山读书",
        "author": "陈藻",
        "content": "雨响泉流乐不如，月明松柏胜旌旟。\n谁能五十犹勤苦，祗向山间受用书。",
        "dynasty": "宋",
        "collection_info": null
    },
    {
        "title": "送年",
        "author": "陈藻",
        "content": "一味清贫好送年，堪嗟柴炭买无钱。\n生涯幸与干戈远，不管天明听雨眠。",
        "dynasty": "宋",
        "collection_info": null
    },
    {
        "title": "秋雨",
        "author": "陈藻",
        "content": "早禾收罢晚禾青，再插秧开满眼成。\n谁道秋风专肃杀，依然四月雨中行。",
        "dynasty": "宋",
        "collection_info": null
    },
    {
        "title": "林若愚七十",
        "author": "陈藻",
        "content": "思我从网山，问道红泉市。\n託翁自渔溪，饷我百余里。\n数穷初值变，巢穴夜焚毁。\n我恰还君家，晓霜失行李。\n君家一物无，宦学吾请已。\n艰难全信义，勉强图终始。\n三载客招提，馈遗无废弛。\n薄莫闻叩门，奔走劳仆使。\n先生顾之笑，以我匹子美。\n他时誓作铭，自送此老死。\n新春方七十，行步追鹿豕。\n犀斜宿草多，惆怅余一纪。\n幸有活头颅，见君松竹比。\n屈伸随变化，贫富休悲喜。\n人生饱谙历，熟识兴衰理。\n身佚心镇愚，千岁焉用彼。",
        "dynasty": "宋",
        "collection_info": null
    },
    {
        "title": "网山先生讳日寄绮伯",
        "author": "陈藻",
        "content": "先生一去三十年，苹藻聊修讳日虔。\n雌剑忽寻雄剑逝，恰恰岁暮吾无钱。\n乃知毫髮有造化，此礼终与吾毋缘。\n人生损益固常理，韩门仍被流俗牵。\n凤毛辞采非不美，再拜焚香符水前。\n驱邪院中诸将吏，或书或画纵横县。\n网山有灵应大笑，安得师友尚流传。",
        "dynasty": "宋",
        "collection_info": null
    },
    {
        "title": "三教",
        "author": "陈藻",
        "content": "枉费工夫是学仙，圣门妙处与僧传。\n百年合死千年赘，一物都无万物全。",
        "dynasty": "宋",
        "collection_info": null
    },
    {
        "title": "赠叔嘉叔平刘丈",
        "author": "陈藻",
        "content": "木槽压油三石余，半为灯火半煮蔬。\n上山伐柴五十束，九分卖钱一烧肉。\n等闲八月举场归，早禾囷毕晚禾稀。\n道行愿见国人肥，高才久屈当奋飞。\n万一主司仍见遗，课奴种麦家相宜。\n老夫借屋蓄妻儿，寂寥惯便亦何悲。",
        "dynasty": "宋",
        "collection_info": null
    },
    {
        "title": "丘德基七十",
        "author": "陈藻",
        "content": "斯翁千岁也何愁，七十真堪贺礼修。\n多少人间贫病客，不贪天地久相留。",
        "dynasty": "宋",
        "collection_info": null
    },
    {
        "title": "贺丘子从迁居",
        "author": "陈藻",
        "content": "老夫昨者亦迁居，只是他人借屋庐。\n道义交亲无罣碍，妻孥虑远自嗟吁。\n乃翁能殖千金去，令子均分甲第余。\n醉卧市心年月久，南桥依旧赋归欤。",
        "dynasty": "宋",
        "collection_info": null
    },
    {
        "title": "贺子永为令郎醮妇",
        "author": "陈藻",
        "content": "咿呀喝担礼筵开，无物聊堪表下怀。\n天遣腐儒人事省，三冬不放一钱来。",
        "dynasty": "宋",
        "collection_info": null
    },
    {
        "title": "将有远行走笔效江西体赠叔嘉",
        "author": "陈藻",
        "content": "我非无伴侣，少壮皆黄泉。\n独我成小巫，何人呼大禅。\n有时欲览月，谁与为飞仙。\n萌芽一二辈，世俗辄变迁。\n之子略可语，犹之火未燃。\n淮浙有同调，已办青鞋钱。",
        "dynasty": "宋",
        "collection_info": null
    },
    {
        "title": "适武林入延平界作",
        "author": "陈藻",
        "content": "人烟随山窟，家家自生理。\n木杪插秧青，泉流仙杵起。\n开边忆汉皇，航海通南鄙。\n黄昏更不愁，客舍连甍美。",
        "dynasty": "宋",
        "collection_info": null
    },
    {
        "title": "建剑风土",
        "author": "陈藻",
        "content": "瞰水比连阁，开山上下庐。\n四时篁有笋，两岸鳝多鱼。\n白苎男抽剥，新丝女捲舒。\n吾曹嗟跋涉，不合早看书。",
        "dynasty": "宋",
        "collection_info": null
    },
    {
        "title": "除夜过延平书所见",
        "author": "陈藻",
        "content": "东家儿妇试新衣，西家残织方下机。\n东家宰牲嫌不肥，西家呼儿去采薇。\n欲掩不掩留半扉，等彼良人心依依。\n小儿出门看落晖，平章去时霜未晞。\n须臾忽见扁舟飞，双桨掝破清涟漪。\n抖擞裙儿牵儿上钓矶，手掩蓬鬓渐觉面生辉。\n遽呼良人何来迟，税苗更管中限违，且买豚肩连夜归。",
        "dynasty": "宋",
        "collection_info": null
    },
    {
        "title": "过盖竹祠",
        "author": "陈藻",
        "content": "人心有想自然灵，梦寐之间兆眹成。\n盖竹山前英惠庙，暗中赢得四方名。",
        "dynasty": "宋",
        "collection_info": null
    },
    {
        "title": "至浦城界闻武林失火而还",
        "author": "陈藻",
        "content": "几年要入武林游，今日中涂却罢休。\n剩得纪行诗数首，前途有便是良谋。",
        "dynasty": "宋",
        "collection_info": null
    },
    {
        "title": "新村阻水",
        "author": "陈藻",
        "content": "前途闻火整装回，又向新村值水灾。\n纵道人生为客好，这般风味稍关怀。",
        "dynasty": "宋",
        "collection_info": null
    },
    {
        "title": "看船",
        "author": "陈藻",
        "content": "迅步如何却放迟，贪看船子下滩奇。\n身贫也守垂堂戒，自觉年高命未知。",
        "dynasty": "宋",
        "collection_info": null
    },
    {
        "title": "由建阳抵浦城界遂归崇下",
        "author": "陈藻",
        "content": "临溪行尽却穿山，山尽依然出水间。\n崇下不贪归去近，最怜山水要环看。",
        "dynasty": "宋",
        "collection_info": null
    },
    {
        "title": "浙漕不成还勉诸同行",
        "author": "陈藻",
        "content": "此去相期泰茹连，归来乡举赛登天。\n秋风少壮犹堪想，人闹何由识老颠。",
        "dynasty": "宋",
        "collection_info": null
    },
    {
        "title": "拟别为浙江之行",
        "author": "陈藻",
        "content": "两浙彙缘未，聊穷福建回。\n雪盐晞黑土，朱李细黄梅。\n男子皆强斗，村姑亦懒腮。\n在家无活计，此路欠芒鞋。",
        "dynasty": "宋",
        "collection_info": null
    },
    {
        "title": "归入古田界作",
        "author": "陈藻",
        "content": "步步溪山胜，桥亭建剑风。\n土宜辞荔子，村坞尽油桐。\n南店炊初滑，西舟石渐穷。\n岂知旬日外，便访去时踪。",
        "dynasty": "宋",
        "collection_info": null
    },
    {
        "title": "同行归急困倦不能诗",
        "author": "陈藻",
        "content": "行李放迟迟，周遭好拾诗。\n归程催我急，脚力与神疲。\n来往成虚费，科名未有期。\n流传堪脍炙，造物不相亏。",
        "dynasty": "宋",
        "collection_info": null
    },
    {
        "title": "观渔船水碓有感",
        "author": "陈藻",
        "content": "水淋槽满舂应响，人降槎登网自沉。\n万事低昂惟两势，干坤阖闢箇中寻。",
        "dynasty": "宋",
        "collection_info": null
    },
    {
        "title": "建剑板桥之什",
        "author": "陈藻",
        "content": "数里一板桥，亭栏各清楚。\n长亭且百间，频憇忘羁旅。\n人道贲干坤，溪山失其阻。\n庄生达未充，无梁思太古。\n行行降復登，川广湍流聚。\n急下看飞船，髣髴闻端午。",
        "dynasty": "宋",
        "collection_info": null
    },
    {
        "title": "适武林途中作",
        "author": "陈藻",
        "content": "道途奔走固然非，閒坐真空度岁时。\n谁解胸中无窒碍，两随造化不相讥。",
        "dynasty": "宋",
        "collection_info": null
    },
    {
        "title": "道中酒垆",
        "author": "陈藻",
        "content": "千村亭榭酒旗扬，收尽山光与水光。\n风物到来城郭闹，杖头随处去休忙。",
        "dynasty": "宋",
        "collection_info": null
    },
    {
        "title": "夜宿溪馆偶成",
        "author": "陈藻",
        "content": "世间多福是行人，到处风光属此身。\n戏效尧夫吟数首，芒鞋楮盖不知贫。",
        "dynasty": "宋",
        "collection_info": null
    },
    {
        "title": "夜宿延平水东二首  其一",
        "author": "陈藻",
        "content": "晚向溪西岸上行，溪东一带水为城。\n两山相距能多少，听尽傍边叫卖声。",
        "dynasty": "宋",
        "collection_info": null
    },
    {
        "title": "夜宿延平水东二首  其二",
        "author": "陈藻",
        "content": "浮桥暂拆阻狂澜，懒问津船趁往还。\n双剑庙前酤酒吃，水西灯火水东看。",
        "dynasty": "宋",
        "collection_info": null
    },
    {
        "title": "山泉",
        "author": "陈藻",
        "content": "山山迸出细泉流，更泻高峰瀑布幽。\n尽入大溪滩石裏，古今翻覆几人舟。",
        "dynasty": "宋",
        "collection_info": null
    },
    {
        "title": "建剑途中即事",
        "author": "陈藻",
        "content": "山化千般障，田敷百级阶。\n林杉森似戟，滩水叫如雷。\n蔬笋常供膳，鸡鱼间有杯。\n吾乡多食物，女慕白粳来。",
        "dynasty": "宋",
        "collection_info": null
    },
    {
        "title": "田家妇",
        "author": "陈藻",
        "content": "莳秧郎婿晚归来，白面匀粧是乃妻。\n笑说福唐风俗恶，一田夫妇两身泥。",
        "dynasty": "宋",
        "collection_info": null
    },
    {
        "title": "过建剑书所闻见",
        "author": "陈藻",
        "content": "日夜滩声急，相忘不闹人。\n儿孙犹弃水，农圃各文身。\n眼出平洋豁，眉逢大雨颦。\n溪藏山胁裏，遶水每逡巡。",
        "dynasty": "宋",
        "collection_info": null
    },
    {
        "title": "过建剑饮食",
        "author": "陈藻",
        "content": "卖食鲜虽少，开酤贱却醇。\n不知天地裏，何处享全珍。",
        "dynasty": "宋",
        "collection_info": null
    },
    {
        "title": "早下蓬岭",
        "author": "陈藻",
        "content": "烟云深裏日攀跻，岭上宵眠雨电低。\n清晓携筇遵下路，高峰对面与胸齐。",
        "dynasty": "宋",
        "collection_info": null
    },
    {
        "title": "过江山作",
        "author": "陈藻",
        "content": "迭迭青山相送迎，遶溪幽树万蜩呜。\n我来场屋无声字，也在神仙洞裏行。",
        "dynasty": "宋",
        "collection_info": null
    },
    {
        "title": "自哂",
        "author": "陈藻",
        "content": "自小何曾识帝乡，姓名却挂武林厢。\n祝融今岁为灾甚，亦费赀粮奔走忙。",
        "dynasty": "宋",
        "collection_info": null
    },
    {
        "title": "看潮",
        "author": "陈藻",
        "content": "何处飞来白鹭多，潮头已减数分□。\n西旋衝却东流散，阵阵将军引战过。",
        "dynasty": "宋",
        "collection_info": null
    },
    {
        "title": "重阳临安舟中作",
        "author": "陈藻",
        "content": "小船独坐看平洋，历历登高旧事长。\n戏把此身观变化，今年无酒过重阳。",
        "dynasty": "宋",
        "collection_info": null
    },
    {
        "title": "到平江遇雨次日见元鼎扬丈",
        "author": "陈藻",
        "content": "此来便拟见扬雄，席帽那堪走雨中。\n漫刺修成还自袖，高门许入不能通。\n姓名多谢曾相问，粮屦从今未解穷。\n孟子休须嗔乐克，无车只等日轮东。",
        "dynasty": "宋",
        "collection_info": null
    },
    {
        "title": "赠扬元鼎",
        "author": "陈藻",
        "content": "老泉早别闽中去，君在姑苏台下生。\n每见乡闾新到客，便寻香火旧来情。\n百年念祖心田孝，一种论文眼力明。\n岁晚已无场屋累，古书真味胜浮名。",
        "dynasty": "宋",
        "collection_info": null
    },
    {
        "title": "平江清明书所闻见",
        "author": "陈藻",
        "content": "早插绿杨檐外去，晚携黄胖杖头归。\n富者几家贫者众，年年渐见赏人稀。",
        "dynasty": "宋",
        "collection_info": null
    },
    {
        "title": "平江课赋待试混补萧中立见之有相怜色因成四韵",
        "author": "陈藻",
        "content": "吾乡犹自哂吾徒，易道东来话得无。\n幸有蔡邕过爨下，独怜贾岛作原夫。\n昌黎俗笔何曾短，永叔文衡不到输。\n多少科名成底事，聊安飘泊老江湖。",
        "dynasty": "宋",
        "collection_info": null
    },
    {
        "title": "郑簿约饮不赴以诗谢之",
        "author": "陈藻",
        "content": "浪游人到北，佳节日穹南。\n多谢栖鸾意，相期泛蚁酣。\n桃源迷去路，玉麈失清谈。\n寄语郑庄驿，难逃负约惭。",
        "dynasty": "宋",
        "collection_info": null
    },
    {
        "title": "寄叔嘉叔平",
        "author": "陈藻",
        "content": "秋暮家书到武林，平江腊尽未闻音。\n儿添一巽还三艮，诗赋双鱼抵万金。\n故国桃花应烂漫，北天梅蕊尚沉吟。\n桥门待补行新令，早趣行装慰老心。",
        "dynasty": "宋",
        "collection_info": null
    },
    {
        "title": "读李翰林诗",
        "author": "陈藻",
        "content": "杜陵尊酒罕相逢，举世谁堪入此公。\n莫怪篇篇吟妇女，别无人物与形容。",
        "dynasty": "宋",
        "collection_info": null
    },
    {
        "title": "郑主簿宅看雪访梅听僧抚琴偶成四韵倩萧中立书之",
        "author": "陈藻",
        "content": "鹅毛散乱三朝雪，乌帽沾濡六出花。\n梅吐万枝香满室，桐听几曲兴乘槎。\n蓬莱借问仙仇览，人世何妨醉释迦。\n骚客平生挥字拙，萧郎为我走龙蛇。",
        "dynasty": "宋",
        "collection_info": null
    },
    {
        "title": "呼卢",
        "author": "陈藻",
        "content": "年少相看百虑无，纔过旅邸便呼卢。\n热中更不知行李，却把黄粱付老夫。",
        "dynasty": "宋",
        "collection_info": null
    },
    {
        "title": "赋京口苏园",
        "author": "陈藻",
        "content": "扬子江边犬吠村，苏公宅畔蝶游园。\n沧波对景标层塔，野市逃喧植外樊。\n亭榭高低随卉木，门庭光彩属儿孙。\n本朝名相青毡在，傍筑书斋细讨论。",
        "dynasty": "宋",
        "collection_info": null
    },
    {
        "title": "十月一日毗陵作",
        "author": "陈藻",
        "content": "听得常州多菜色，到来市井亦安然。\n今朝正值焦糟节，车马翩翩上墓田。",
        "dynasty": "宋",
        "collection_info": null
    },
    {
        "title": "题东湖林氏所居",
        "author": "陈藻",
        "content": "远来东望见门墙，到后西看不见洋。\n四面近山围遶密，卜居如此合绵长。",
        "dynasty": "宋",
        "collection_info": null
    },
    {
        "title": "平江送连亨叟赴省",
        "author": "陈藻",
        "content": "吾庐元在亮功坊，祖母东街家姓张。\n舅翁官小先富强，有子破荡开书堂。\n我随表伯学文章，忽然好怪不好常。\n走师月鱼舍莆阳，三山士子厌我狂。\n避我谈吐如簸糠，北郭先君吴讳骧。\n姨弟余入京朝行，惟此二人见科场。\n期我前列每参商，面嗔考官识未长。\n我因随老客他乡，一钱亦欠真空囊。\n君出凤池游上庠，长洲适值日同房。\n我忆东街往事详，得君情话胜琼浆。\n百杯饮我何以偿，欲饯一醉难赊尝。\n虽然旅困颜无光，狂言欲发藉激昂。\n自矜到此亦可伤，末篇听我送行装。\n临轩策试亮阴妨，首擢南宫丹桂芳。\n奉常格法经先扬，亚魁谁赋非君当。\n占牌前引归骑忙，蓝袍色映萱草苍。\n美人二八宫样粧，阀阅贵盛金多藏。\n爱君坦腹羲之床，红紬扇鼓迎新郎。\n我还尽粜箪食粮，赛君痛饮寻歌娼。\n莫学浅夫唾肥羊，傲岸贺客峻门墙。",
        "dynasty": "宋",
        "collection_info": null
    },
    {
        "title": "冬至寄行甫腾叔",
        "author": "陈藻",
        "content": "江浙羁栖怕雪霜，早年听得晚年尝。\n生涯败意多谙历，节序随缘少感伤。\n鸭肉馄饨看土俗，糯丸麻汁阻家乡。\n二千里外寻君话，今日那堪各一方。",
        "dynasty": "宋",
        "collection_info": null
    },
    {
        "title": "赠王叔平",
        "author": "陈藻",
        "content": "龟山与我说于潜，忽向平江问酒帘。\n何日龟山山下坐，共谈江浙擘蚝粘。",
        "dynasty": "宋",
        "collection_info": null
    },
    {
        "title": "赠萧中立",
        "author": "陈藻",
        "content": "相逢知己向非无，木未逢春一样枯。\n双眼如君今有力，困穷那得到狂夫。",
        "dynasty": "宋",
        "collection_info": null
    },
    {
        "title": "平江腊月廿五夜作",
        "author": "陈藻",
        "content": "昨日宰猪家祭竈，今宵洗豆俗为糜。\n燔柴夹水明如昼，截竹当阶爆御魑。\n故国赛还新岁愿，老翁回忆幼年时。\n才高命薄天相戏，我亦刚肠不肯悲。",
        "dynasty": "宋",
        "collection_info": null
    },
    {
        "title": "除夜寄妻叔刘丈",
        "author": "陈藻",
        "content": "一自邻居十二年，几番为客更从前。\n入同饮酒柴炉畔，出看呼卢竹爆边。\n鼓吹儿童随处闹，庖厨烟火几家眠。\n今宵莫恨轻离别，此地蹉跎岂偶然。",
        "dynasty": "宋",
        "collection_info": null
    },
    {
        "title": "元日平江作",
        "author": "陈藻",
        "content": "草粿京糰要贺年，玉融风俗不同天。\n元正卯醉长洲市，又忆浮家厌海鲜。",
        "dynasty": "宋",
        "collection_info": null
    },
    {
        "title": "寄叔广",
        "author": "陈藻",
        "content": "君在于潜未语归，姑苏我到事多违。\n母衰妹弱那能干，妇拙儿顽孰可依。\n海近一天风漠漠，朔寒两地雪霏霏。\n行装稍办还家急，年少应须慕虎闱。",
        "dynasty": "宋",
        "collection_info": null
    },
    {
        "title": "平江送王腾叔",
        "author": "陈藻",
        "content": "交情早已有何蕃，为我扬声梁楚间。\n秋暮姑苏身自到，春来行李处犹难。\n十年为客思亲切，一第从人奏凯还。\n莫笑衰翁频镊鬓，雕虫更拟入贤关。",
        "dynasty": "宋",
        "collection_info": null
    },
    {
        "title": "别平江扬元鼎二首  其一",
        "author": "陈藻",
        "content": "染指鼀羹有子云，乃能留客话皇坟。\n不知造化何悭甚，遣出平江要别君。",
        "dynasty": "宋",
        "collection_info": null
    },
    {
        "title": "别平江扬元鼎二首  其二",
        "author": "陈藻",
        "content": "黄菊来时正遶篱，真柑续到蟹偏肥。\n尝罢河豚归楫动，消梅初熟柳花飞。",
        "dynasty": "宋",
        "collection_info": null
    },
    {
        "title": "壬戌重午于潜李氏作",
        "author": "陈藻",
        "content": "我来于潜县，知有老聃族。\n王气歇唐家，孙支散幽谷。\n居然多仕版，壁列登科录。\n生儿皆可爱，大小芝兰馥。\n大者初试归，两眼如明烛。\n小者纔读书，应对机锋速。\n他乡客重午，菖蒲随饮俗。\n老去卧家山，如梦开诗牍。",
        "dynasty": "宋",
        "collection_info": null
    },
    {
        "title": "土风",
        "author": "陈藻",
        "content": "钱塘直出过长洲，质直都无俗太浮。\n路入余杭昌化境，土风淳朴似闽瓯。",
        "dynasty": "宋",
        "collection_info": null
    },
    {
        "title": "道中戏嘲朱叔纬",
        "author": "陈藻",
        "content": "畏日在征途，心凉不知苦。\n青山千百态，相契无相忤。\n芒鞋有至贵，道眼开方睹。\n行行遂吾性，万物与同祖。\n杀鸡固不忍，从众那得阻。\n嫩菜送香粳，颇觉清肺腑。\n同游自疎懒，共饭何嗔怒。",
        "dynasty": "宋",
        "collection_info": null
    },
    {
        "title": "咏快活三首  其一",
        "author": "陈藻",
        "content": "客舍寒窗月色明，纸衾展罢睡纵横。\n傍人正是无聊景，怪我狂呼快活声。",
        "dynasty": "宋",
        "collection_info": null
    },
    {
        "title": "咏快活三首  其二",
        "author": "陈藻",
        "content": "小船密坐颈难伸，尽是饥寒不遇身。\n快活几声天地裏，相看疑我是颠人。",
        "dynasty": "宋",
        "collection_info": null
    },
    {
        "title": "咏快活三首  其三",
        "author": "陈藻",
        "content": "武林试罢过仙霞，行路崎岖各忆家。\n怪问老夫何所喜，飘摇飞舞似杨花。",
        "dynasty": "宋",
        "collection_info": null
    },
    {
        "title": "归入福建界作",
        "author": "陈藻",
        "content": "行旅名虽恶，游山兴亦深。\n酒无官榷价，松有道傍阴。\n鹅鸭溪溪浴，蜩蝉树树吟。\n逍遥俦侣怪，駡我失常心。",
        "dynasty": "宋",
        "collection_info": null
    },
    {
        "title": "甲子应举",
        "author": "陈藻",
        "content": "场屋悠悠四十年，这回弄镜已华颠。\n也知枯木春稀到，却想寒灰火復燃。\n高尚难攀生有累，往来莫厌喜随缘。\n伤心自是离乡客，几度因归上墓田。",
        "dynasty": "宋",
        "collection_info": null
    },
    {
        "title": "子从生儿席上作",
        "author": "陈藻",
        "content": "我身如浮云，出入无程期。\n别君夫与妇，戏约归来时。\n夫问妇何娠，我卜生男儿。\n出房拜阿姑，我得酣酒巵。\n游脱城山屐，香闻渔市炊。\n虽无童仆遣，若有音信知。\n回思一纪先，君吟弄瓦诗。\n亦开满月筵，我行适值之。\n亲交信有缘，饮啄主者谁。\n前言成谶兆，笑讶因陈词。\n诗法久无辞，请继关雎为。\n十九成数终，阴偶配阳奇。\n晋文在外还，霸业一朝基。\n伉俪今几秋，倒指恰如兹。\n造化安排生，必也非凡儿。",
        "dynasty": "宋",
        "collection_info": null
    },
    {
        "title": "与景晦",
        "author": "陈藻",
        "content": "乡闾好事喜人传，闻说当初赋断弦。\n得暇灌花花造化，有方种药药神仙。\n忽看脚下相随处，又是人间别样天。\n数亩南园谁更管，任他荒草欲平肩。",
        "dynasty": "宋",
        "collection_info": null
    },
    {
        "title": "丘叔乔八十",
        "author": "陈藻",
        "content": "乐欲永千年，愁难禁一夕。\n大家于此且贪生，八十孩儿题向额。\n今朝门下庆相符，坐有绣衣为上客。\n况乎二弟古稀余，左酬右劝皆精力。\n阿婆纔小三五秋，卜婚日者神无敌。\n灯火鰲山弧矢晨，姓名往往登仙籍。\n借问人间见几多，答云造化悭斯席。",
        "dynasty": "宋",
        "collection_info": null
    },
    {
        "title": "丘子中生日",
        "author": "陈藻",
        "content": "名卿先达陈君举，年将三十登州补。\n袖中有启谢主文，为缘场屋新推许。\n斯翁自小学雕虫，性情朴直浮谁语。\n旗铃绝不到门庭，却有儿郎能战取。\n高名前日挂县庠，引此寿觞来献父。\n莫嫌小胜未当论，知是叙封初步武。",
        "dynasty": "宋",
        "collection_info": null
    },
    {
        "title": "中元连宿竹园刘叔嘉宅",
        "author": "陈藻",
        "content": "朝朝风雨过中元，已熟之禾未易存。\n正是忙时人却暇，且偷佳节倒芳尊。",
        "dynasty": "宋",
        "collection_info": null
    },
    {
        "title": "仲秋过卢北山子俞尝新醖作",
        "author": "陈藻",
        "content": "白秫新收酿得红，洗锅吹火煮油葱。\n莫嫌倾出清和浊，胜是尝来辣且浓。",
        "dynasty": "宋",
        "collection_info": null
    },
    {
        "title": "过卢北山",
        "author": "陈藻",
        "content": "西成课罢赴羣居，中路谁家倦憇予。\n恰见主人方早起，檐前观我所为书。",
        "dynasty": "宋",
        "collection_info": null
    },
    {
        "title": "卢子俞幼孙晬日",
        "author": "陈藻",
        "content": "我与良翁似有缘，命名与述战龙天。\n事忙不记垂弧旦，恰到渠家遇晬筵。",
        "dynasty": "宋",
        "collection_info": null
    },
    {
        "title": "小除过卢子俞作",
        "author": "陈藻",
        "content": "今夜人间是小除，归途迂曲访君居。\n村深事简携杯外，閒把诗篇细卷舒。",
        "dynasty": "宋",
        "collection_info": null
    },
    {
        "title": "贺刘叔猷为用甫纳妇",
        "author": "陈藻",
        "content": "生平小我一全干，十五字问扬雄难。\n纳币孟冬犹丱角，记得迎长方祀冠。\n倒指新春五十七，先春女嫁男婚毕。\n采真园裏东风回，主公无事花添色。\n少贫嗟我老更贫，尘累何时是了人。\n况且郎君赋语神，使我见儿祗欲嗔。",
        "dynasty": "宋",
        "collection_info": null
    },
    {
        "title": "百丈书怀寄丘子深",
        "author": "陈藻",
        "content": "离骚休唱逐臣愁，此曲思君可寄不。\n百岁都来如过客，一生大半似幽囚。\n那堪泣玉空怀宝，刚道雕虫胜饭牛。\n山馆无聊春睡美，日高丈五正蒙头。",
        "dynasty": "宋",
        "collection_info": null
    },
    {
        "title": "红泉明日还福清作",
        "author": "陈藻",
        "content": "独坐无聊日已西，忽经蒜岭过渔溪。\n一枝何处空归去，却整行装羡鸟栖。",
        "dynasty": "宋",
        "collection_info": null
    },
    {
        "title": "诵中庸",
        "author": "陈藻",
        "content": "端把中庸诵一篇，眼前神物顿森然。\n尘埃扫尽无他虑，尽管高楼自在眠。",
        "dynasty": "宋",
        "collection_info": null
    },
    {
        "title": "梅",
        "author": "陈藻",
        "content": "野水桥边几树梅，岁寒款款向人开。\n精神别带阳春到，造化匀分腊月来。\n满眼松筠皆臭味，一天霜雪是胚胎。\n看花远地身还老，买屋何年手自栽。",
        "dynasty": "宋",
        "collection_info": null
    },
    {
        "title": "城山",
        "author": "陈藻",
        "content": "云雾成佳景，天明又几回。\n忽携诗句入，别放画图开。\n远树沉如立，行歌去似来。\n小舡衝雨过，高柳接湖栽。\n月自孤青月，台呼怪石台。\n故园无梦想，近拟筑岩隈。",
        "dynasty": "宋",
        "collection_info": null
    },
    {
        "title": "壶山二首  其一",
        "author": "陈藻",
        "content": "万古凌空孤拄轩，百年那得此身存。\n醉醒欲扫云开眼，兴逸谁归月掩门。\n走遍莆阳随处有，游观天下见人论。\n细瞻五岳神来舍，旁耸诸山势更尊。",
        "dynasty": "宋",
        "collection_info": null
    },
    {
        "title": "壶山二首  其二",
        "author": "陈藻",
        "content": "远看颠狂近转迷，有才老死便幽栖。\n咄嗟万里云弥合，昏黑孤城日正西。\n北极河通千涧近，中央天接两傍低。\n顿令病眼还苏醒，谁向他山更品题。",
        "dynasty": "宋",
        "collection_info": null
    },
    {
        "title": "虎溪",
        "author": "陈藻",
        "content": "四围山木合，百磴屋檐重。\n古穴成幽井，疎林散晓峰。\n响泉那更月，啼鸟此无冬。\n台上朝朝看，天边处处供。",
        "dynasty": "宋",
        "collection_info": null
    },
    {
        "title": "过延平书怀",
        "author": "陈藻",
        "content": "几程便要买归舟，身在延平已倦游。\n但有菜羹供祭礼，人生何必到融州。",
        "dynasty": "宋",
        "collection_info": null
    },
    {
        "title": "纪梦",
        "author": "陈藻",
        "content": "自从弱冠为游子，玉融丹井壶山市。\n哦诗不用着工夫，已谪牂牁四千里。\n柳侯未五十，罗池作刺史。\n翰苑失词华，蛟龙怨泥滓。\n我今四十贫无官，六合飘零到融水。\n来时三宿柳城村，再拜前贤我如此。\n才卑何怨嗟，且述西征始。\n奔走岂吾心，跬步思桑梓。\n江右湖湘抵桂林，青山争献双眸美。\n青山纵好兴不生，万斛羁愁怀抱裏。\n夜长正好梦，征夫何早起。\n合眼见故乡，开眼知行李。\n交朋无恨别，亲戚常孔迩。\n天明同登途，薄暮共栖止。\n一更春酒熟，街头逢伯氏。\n二更桑麻园，仲氏谈生理。\n三更四更，平时往还人，见我早归呼我喜。\n五更茅店寒，邻鷄振吾耳。\n忽惊身在竹床眠，天外七闽何处是，隻泪汪汪沾布被。",
        "dynasty": "宋",
        "collection_info": null
    },
    {
        "title": "过临川怀刘氏弟兄",
        "author": "陈藻",
        "content": "临川几日到长沙，闻道黔南路更赊。\n行见一村篱落好，谁家此住忆君家。",
        "dynasty": "宋",
        "collection_info": null
    },
    {
        "title": "过新喻",
        "author": "陈藻",
        "content": "四顾茫茫水接天，远山如卧白云边。\n马头忽看孤峰起，错喜乡关是目前。",
        "dynasty": "宋",
        "collection_info": null
    },
    {
        "title": "宿衡阳",
        "author": "陈藻",
        "content": "一见行人一下车，行人都说异乡居。\n别来闽岭三千里，夜宿衡阳梦寄书。",
        "dynasty": "宋",
        "collection_info": null
    },
    {
        "title": "自哂",
        "author": "陈藻",
        "content": "且安愚分住天涯，休问明朝买马回。\n濠上有人留此老，去年不到异乡来。",
        "dynasty": "宋",
        "collection_info": null
    },
    {
        "title": "题清晖楼",
        "author": "陈藻",
        "content": "兹楼名郡郭，何处别林泉。\n一水遥通蜀，千崖利插天。\n鸬鷀晴舞雪，桑柘月生烟。\n欲醉囊羞涩，愁看度两年。",
        "dynasty": "宋",
        "collection_info": null
    },
    {
        "title": "融州西楼望山",
        "author": "陈藻",
        "content": "西楼门外数峰青，合看芙蓉展看屏。\n回首东郊晴日出，千人跃马上天庭。",
        "dynasty": "宋",
        "collection_info": null
    },
    {
        "title": "融州除夜寄福清刘九兄",
        "author": "陈藻",
        "content": "腊月牂牁三十日，相思觅句上谯楼。\n遥知今夜柴炉会，说我无家更远游。",
        "dynasty": "宋",
        "collection_info": null
    },
    {
        "title": "题融州城楼",
        "author": "陈藻",
        "content": "除却谯楼环廨舍，萧条市井客怀悲。\n高高下下山无数，浅浅深深江有时。\n大布红裙猺女着，半规白扇野人持。\n城中昨夜亡羊豕，闻得谁家虎入篱。",
        "dynasty": "宋",
        "collection_info": null
    },
    {
        "title": "融州望乡",
        "author": "陈藻",
        "content": "故国来来八十程，登楼迷却桂州城。\n望乡不分千山隔，上趁金乌日裏行。",
        "dynasty": "宋",
        "collection_info": null
    },
    {
        "title": "东楼夜望",
        "author": "陈藻",
        "content": "愁来无酒话无人，明月楼中万里身。\n说与长江流水去，汝今穿海入吾闽。",
        "dynasty": "宋",
        "collection_info": null
    },
    {
        "title": "客中书事",
        "author": "陈藻",
        "content": "千载蛮风尚有存，此来闻见不堪论。\n猪膏泽髮湘南妇，牛勃涂门岭右村。\n行客下床调瘴药，吏人抱瓮灌蔬园。\n岂无佳丽堪娱目，别有凄凉只断魂。",
        "dynasty": "宋",
        "collection_info": null
    },
    {
        "title": "秋雨",
        "author": "陈藻",
        "content": "梅花五鼓城头角，吹向愁人枕前落。\n一声心胆碎无余，三声两声那更作。\n天明起坐壁为邻，檐外垂垂秋雨脚。\n雨脚强，鬓毛弱，若为一滴白几茎，纵使赤松犹老却。",
        "dynasty": "宋",
        "collection_info": null
    },
    {
        "title": "冬日",
        "author": "陈藻",
        "content": "冬日何曾短，寒更有许长。\n红炉那作伴，白髮早还乡。\n旧酒谁赊饮，新诗自写藏。\n故人思不见，独遶野梅香。",
        "dynasty": "宋",
        "collection_info": null
    },
    {
        "title": "冬日融州绝句",
        "author": "陈藻",
        "content": "四隻渔船叩板木，几家茅屋长儿孙。\n天寒水浅江成路，地僻人稀郭赛村。",
        "dynasty": "宋",
        "collection_info": null
    },
    {
        "title": "东宁初夏得叔达书自都下来言去秋与乡荐寻闻下第想就试上庠赋诗寄之",
        "author": "陈藻",
        "content": "天涯无伴只思渠，知在杭州有故庐。\n闽岭秋空翔一鹗，融江夏日煮双鱼。\n合看髫龁登科去，却有髭鬚落第初。\n大学好还元佑体，松峬莫便赋归欤。",
        "dynasty": "宋",
        "collection_info": null
    },
    {
        "title": "余融州生日",
        "author": "陈藻",
        "content": "牂牁相遇说长年，一在公堂一洞天。\n清远使君黄石老，西周柱史混元仙。",
        "dynasty": "宋",
        "collection_info": null
    },
    {
        "title": "春日",
        "author": "陈藻",
        "content": "独上谯楼日一迴，春风桃李满城开。\n狂夫欲语无人听，呼取闲云共酒杯。",
        "dynasty": "宋",
        "collection_info": null
    },
    {
        "title": "融州东楼",
        "author": "陈藻",
        "content": "灯火无蛮市，江山遶暗城。\n渔舟关柝响，野烧日头生。\n雨阔千村暝，天高一月行。\n夜楼多好景，都不碍阴晴。",
        "dynasty": "宋",
        "collection_info": null
    },
    {
        "title": "别融州",
        "author": "陈藻",
        "content": "两年为客忆乡关，樽酒何时别此间。\n今日移舟出城市，多情却恋眼中山。",
        "dynasty": "宋",
        "collection_info": null
    },
    {
        "title": "谒罗池庙",
        "author": "陈藻",
        "content": "平生不作罗池梦，今日还来谒柳祠。\n忽忆故人曾得句，鬼神先我七年知。",
        "dynasty": "宋",
        "collection_info": null
    },
    {
        "title": "真仙洞",
        "author": "陈藻",
        "content": "洞裏清溪可泛舟，入观洞府出高丘。\n老聃尸解今还在，黄帝生前有此不。\n滴乳解添无数巧，携灯何用不曾幽。\n干坤自大人身小，拳石空中作胜游。",
        "dynasty": "宋",
        "collection_info": null
    },
    {
        "title": "寄吴提干",
        "author": "陈藻",
        "content": "不见河南二十年，若为再拜画堂前。\n来寻八桂瓜期满，归访苍梧莲幕迁。\n幸对夫人如母在，喜看令子似公贤。\n府僚共约黄花去，业已还乡种薄田。",
        "dynasty": "宋",
        "collection_info": null
    },
    {
        "title": "别王司法",
        "author": "陈藻",
        "content": "维舟江岸偶相邻，还与吾翁是故人。\n颜貌不知今日改，姓名方记旧时亲。\n少年壮笔生应贵，白髮青衫今尚贫。\n一笑羊城聊适意，明朝话别两酸辛。",
        "dynasty": "宋",
        "collection_info": null
    },
    {
        "title": "题静江",
        "author": "陈藻",
        "content": "桂林多洞府，疑是馆群仙。\n四野皆平地，千峰直上天。",
        "dynasty": "宋",
        "collection_info": null
    },
    {
        "title": "舟行",
        "author": "陈藻",
        "content": "众流江渐阔，百怪石如生。\n错听人声闹，空岩答桨鸣。",
        "dynasty": "宋",
        "collection_info": null
    },
    {
        "title": "过桂平",
        "author": "陈藻",
        "content": "岭南太半尚鸿荒，城壁空坚草莽长。\n忽到浔州江上饮，喜他风物近吾乡。",
        "dynasty": "宋",
        "collection_info": null
    },
    {
        "title": "过象州",
        "author": "陈藻",
        "content": "都无一物作生涯，坊巷萧条有几家。\n料得寒梅应怅恨，满城开作寂寥花。",
        "dynasty": "宋",
        "collection_info": null
    },
    {
        "title": "过海丰",
        "author": "陈藻",
        "content": "梅花结子已红青，归路犹愁一月程。\n忽听儿音乡语熟，不知方到海丰城。",
        "dynasty": "宋",
        "collection_info": null
    },
    {
        "title": "除夜忆福清塘东诸友",
        "author": "陈藻",
        "content": "去年除夜作吟思，除夜今年久别离。\n幸喜此身贫却健，柴炉更隔一年期。",
        "dynasty": "宋",
        "collection_info": null
    },
    {
        "title": "喜次漳浦",
        "author": "陈藻",
        "content": "江滩已过瘴烟收，野象逢人自缩头。\n官路十程如砥去，举杯先贺到漳州。",
        "dynasty": "宋",
        "collection_info": null
    },
    {
        "title": "次韵林子衡恶梦之什",
        "author": "陈藻",
        "content": "昔人赓诗不赓韵，韵恐不与事相关。\n后人未得诗中趣，赓得韵来夸甚难。\n相逢索我一梦吟，我欲可以呈孔颜。\n若要夜间无恶梦，朝朝心镜好频看。",
        "dynasty": "宋",
        "collection_info": null
    },
    {
        "title": "憎吏行",
        "author": "陈藻",
        "content": "人逢胥吏面，唾欲捣其胸。\n伤哉彼何罪，造化生蛇虫。\n田宅世无有，妻孥腹屡空。\n人家词讼起，踊跃时命通。\n天性本怀恶，煎熬仍怕穷。\n得钱即欢喜，道理那能公。\n州府珍宝馈，县官筵席供。\n吏赃黥且死，州县多宽容。\n三尺既虚设，民冤诉高穹。\n高穹不垂耳，官吏屋俱丰。",
        "dynasty": "宋",
        "collection_info": null
    },
    {
        "title": "讼田行",
        "author": "陈藻",
        "content": "乐轩世俗文不工，场屋此生难遭逢。\n百年饿死真可惜，人命只在田亩中。\n远行直到西融州，客装收拾来归休。\n江滩象窟百无忧，却陷人心危险头。\n海上曾琚本亭户，日在公门骋词诉。\n下乡老妪何大娘，小郎遗业孤女当。\n主婚老妪贪聘资，将女嫁与曾琚儿。\n女将三十年及格，依法卖田何所疑。\n乐轩信己因信人，岂识两家俱不仁。\n曾琚文约只要钱，钱被何偷反讼田。\n牙绯县宰坐县亭，官是堂除岂不精。\n老胥代判为纵横，知县依书那得平。\n却监媒人宋五九，备钱还我钱何有。\n提点八州刑狱使，重念八州冤曲事。\n许人越诉榜通衢，有状不禁拦轺车。\n轺车晓出平旦归，千人百人周四围。\n车中呼入使者笑，观感人多涕沾衣。\n笑者笑何意，吾不聪明渠不至。\n感者泣何为，赴愬容易殊曩时。\n文书山积难稽考，胥吏依前颜色好。\n乐轩辞说如直弦，外台判下不改前。\n州府监钱何妪还，吏人掌客生艰难。\n因循六十日，公事无了毕。\n胥徒去復来，索酒需财食。\n乐轩一片杞菊怀，遂令奔走生尘埃。\n春雨吹散春风回，奇花异奔相迎开。\n百千阿堵何足道，呜呼何媪岂人哉。\n叱散胥徒吾不取，抱琴横膝眠空斋。",
        "dynasty": "宋",
        "collection_info": null
    },
    {
        "title": "阿凡初冠觅诗",
        "author": "陈藻",
        "content": "后人犹识前贤子，祇是乃翁文字行。\n为报阿凡今既冠，莫教只託网山名。",
        "dynasty": "宋",
        "collection_info": null
    },
    {
        "title": "愁梦",
        "author": "陈藻",
        "content": "天作閒愁催我老，夜长犹自怕天明。\n日中料想先成梦，白上髭鬚数十茎。",
        "dynasty": "宋",
        "collection_info": null
    },
    {
        "title": "戏题宏仲饮亭酒肆",
        "author": "陈藻",
        "content": "老去虽贫有酒垆，秫田自种暂时沽。\n闺中不解为悭妇，犹问刘郎燕客无。",
        "dynasty": "宋",
        "collection_info": null
    },
    {
        "title": "黄檗香炉峰",
        "author": "陈藻",
        "content": "黄檗寺前犹突兀，祖师塔外别安排。\n香炉好是中央小，无数峰峦拱揖来。",
        "dynasty": "宋",
        "collection_info": null
    },
    {
        "title": "叔达及第书走笔答之",
        "author": "陈藻",
        "content": "君在临安落第时，我从融水寄君诗。\n君归莆阳为荐首，我到渔溪饯君酒。\n龙飞唱第才俊多，健笔如君非甲科。\n终然学问有知己，姓名不记今卑矣。\n人灵世上如豺虎，我行厄运遭其侮。\n白头胶膝变须臾，一面那知深肺腑。\n书报青山七月还，开书已觉开愁颜。\n何时七月听君话，话我年来路转囏。",
        "dynasty": "宋",
        "collection_info": null
    },
    {
        "title": "拟卜居",
        "author": "陈藻",
        "content": "向来为客爱塘村，几度天边入梦魂。\n恰到塘村心已懒，不知何处立柴门。",
        "dynasty": "宋",
        "collection_info": null
    },
    {
        "title": "冬日南谷读书",
        "author": "陈藻",
        "content": "列岫开平野，修墙隠密林。\n暗泉闻雨响，寒日觉冬深。\n眼底孤村近，云边小树侵。\n何须钱买屋，空寺足闲吟。",
        "dynasty": "宋",
        "collection_info": null
    },
    {
        "title": "夜行偶成",
        "author": "陈藻",
        "content": "脚踏横塘外氏村，忽瞻北极动归魂。\n贫姑生理凋零尽，八十无儿住此门。",
        "dynasty": "宋",
        "collection_info": null
    },
    {
        "title": "汝永寓大湖以岁歉还舍邂逅喜能为具赋诗赠之",
        "author": "陈藻",
        "content": "不到蓬窗恰一年，空村作客遇饥还。\n相逢喜有三餐色，况是烹鱼送酒船。",
        "dynasty": "宋",
        "collection_info": null
    },
    {
        "title": "次韵吴推官见赠经理达翁家事之什",
        "author": "陈藻",
        "content": "红泉风俗如邹鲁，易合西华数载盟。\n莫把肝肠随世变，常分儋石作人情。\n哦诗岂诧文章好，立教先须义利明。\n戏问苦庐余子畏，论交何重与何轻。",
        "dynasty": "宋",
        "collection_info": null
    },
    {
        "title": "别舅氏",
        "author": "陈藻",
        "content": "表裏真容拜跪妨，老夫拱揖谩焚香。\n凋尽双亲一辈行，两世能留独渭阳。\n劣甥今年七十五，花甲戊辰先戊午。\n若非相见皆贫苦，多少垆边好歌舞。",
        "dynasty": "宋",
        "collection_info": null
    },
    {
        "title": "赠故乡人",
        "author": "陈藻",
        "content": "我家已破出他乡，如连如卓方阜昌。\n岂料囊金随后散，一齐开铺鬻文章。\n我今滨死祗如许，二友犹堪望轩翥。\n从头借问向来谁，十室九人非旧主。",
        "dynasty": "宋",
        "collection_info": null
    },
    {
        "title": "忆母",
        "author": "陈藻",
        "content": "萧小八娘弃我去，我生方始十三年。\n如今七十零单五，生死途分竟杳然。",
        "dynasty": "宋",
        "collection_info": null
    },
    {
        "title": "客中夏夜即事",
        "author": "陈藻",
        "content": "上缀珠玑为屋盖，旁堆翡翠作屏风。\n醉翁不见身贫贱，卧向凉飈清露中。",
        "dynasty": "宋",
        "collection_info": null
    },
    {
        "title": "久为尘事关怀因成一绝",
        "author": "陈藻",
        "content": "读书得趣是神仙，未若神仙断火烟。\n解把老夫埋俗窟，多时不放上青天。",
        "dynasty": "宋",
        "collection_info": null
    },
    {
        "title": "戏简宏仲刘九丈",
        "author": "陈藻",
        "content": "明月无长好，晴空有晦时。\n君家那与我，头白似新知。",
        "dynasty": "宋",
        "collection_info": null
    },
    {
        "title": "丙子秋作",
        "author": "陈藻",
        "content": "今年时雨即时旸，用向田园每恰当。\n刈者不愁耕者喜，似曾真宰与商量。",
        "dynasty": "宋",
        "collection_info": null
    },
    {
        "title": "戏赠叔嘉",
        "author": "陈藻",
        "content": "七夕刘郎开小筵，细君重九病方痊。\n如何依旧烦纤手，伏枕呻吟到冬首。\n乃知贵骨真柔弱，老夫此语非谐谑。\n刘郎他日有公厨，节序无忧恣行乐。",
        "dynasty": "宋",
        "collection_info": null
    },
    {
        "title": "悯刘家竹",
        "author": "陈藻",
        "content": "陈生将五十，无地堪栽竹。\n丈人门径深，两面千竿绿。\n营营不好事，终日眉峰蹙。\n二气岂相宜，此君觉尘俗。\n琅玕诉失所，愿作陶家菊。\n頼有徐卿儿，往往知忘肉。",
        "dynasty": "宋",
        "collection_info": null
    },
    {
        "title": "别蔡伯畛",
        "author": "陈藻",
        "content": "我本三山城下居，谁人共读艾轩书。\n固无田宅堪归老，纵有文章适见疎。\n黄石出门多俊逸，白头似子去乡闾。\n六经正说终茫昧，不遣吾侪意气舒。",
        "dynasty": "宋",
        "collection_info": null
    },
    {
        "title": "客中怀刘九",
        "author": "陈藻",
        "content": "丘嫂贫中出駡言，途穷非负昔时恩。\n柴炉夜雨思君处，归共柴垆笑语喧。",
        "dynasty": "宋",
        "collection_info": null
    },
    {
        "title": "赠蒙中",
        "author": "陈藻",
        "content": "田园尚少隠居难，场屋劳劳未得官。\n有酒羡君无一事，余粮犹足散孤寒。",
        "dynasty": "宋",
        "collection_info": null
    },
    {
        "title": "读史偶作二首  其一",
        "author": "陈藻",
        "content": "千夫合作一贤人，合数贤人是圣神。\n莫道眼前无孔子，一身散作万千身。",
        "dynasty": "宋",
        "collection_info": null
    },
    {
        "title": "读史偶作二首  其二",
        "author": "陈藻",
        "content": "由来识后技无他，江左人材气象豪。\n道理明时身自俯，见闻溢处趾空高。",
        "dynasty": "宋",
        "collection_info": null
    },
    {
        "title": "病眼寄子中",
        "author": "陈藻",
        "content": "连朝黑雨暂晴时，山抹浮云似画眉。\n贪看须臾成底相，不堪病眼怕风吹。",
        "dynasty": "宋",
        "collection_info": null
    },
    {
        "title": "绝交赠伯已二首  其一",
        "author": "陈藻",
        "content": "忙忙终日暂谈玄，便听闺房恶駡传。\n郎壻已灰题柱志，亲闱曾教断机贤。",
        "dynasty": "宋",
        "collection_info": null
    },
    {
        "title": "绝交赠伯已二首  其二",
        "author": "陈藻",
        "content": "我读人间饥死书，君归市肆有锱铢。\n未闻良妇嗔嘉客，分遣由来造化殊。",
        "dynasty": "宋",
        "collection_info": null
    },
    {
        "title": "独宿赠伯已",
        "author": "陈藻",
        "content": "独宿空斋夜雨流，对床无味不如休。\n论文似汝相逢少，又被尘埃铺席囚。",
        "dynasty": "宋",
        "collection_info": null
    },
    {
        "title": "值事有感怀渔溪丘德基",
        "author": "陈藻",
        "content": "纷纷场屋士，闻见是空虚。\n此老何曾学，高怀却有书。\n对人惟静默，有饭即安居。\n说到荣华事，生平不计渠。",
        "dynasty": "宋",
        "collection_info": null
    },
    {
        "title": "姚晋卿溪阁行",
        "author": "陈藻",
        "content": "南院观溪心已清，萦纡更上阁中行。\n西窗车马市桥横，东窗远山云雾生。\n日斜沙石浅可数，半夜轰雷驱猛雨。\n农圃嘈嘈春水高，谁得身閒延客歌。\n醉后下阶齐拍手，长株矮树排花柳。\n主人更要双眸宽，去年拄杖寻长安。\n一行一处狂呼去，日日芳园大如许。\n买地此多直几金，千屏万障为墙堵。\n西湖览毕归兴忙，川无大小人相羊。\n清风明月淛江有，酒廉鱼贱输吾乡。",
        "dynasty": "宋",
        "collection_info": null
    },
    {
        "title": "丘景运生孙叔南生子戏赠以诗二首  其一",
        "author": "陈藻",
        "content": "齿序逢君我在前，小儿学语舌初便。\n如君未是生孙早，若比他人晚数年。",
        "dynasty": "宋",
        "collection_info": null
    },
    {
        "title": "丘景运生孙叔南生子戏赠以诗二首  其二",
        "author": "陈藻",
        "content": "两人乡曲是同年，行坐相推日月先。\n莫道丘公孙是女，林郎初画洗儿钱。",
        "dynasty": "宋",
        "collection_info": null
    },
    {
        "title": "北风",
        "author": "陈藻",
        "content": "田园移主只丘坟，他邑浮家每断魂。\n又向隣州为客久，北风终夜梦柴门。",
        "dynasty": "宋",
        "collection_info": null
    },
    {
        "title": "悼网山",
        "author": "陈藻",
        "content": "福清一半海为田，创邑今垂五百年。\n伧蛮世革儒风起，西塘生在网山前。\n介夫凛凛松筠操，月鱼识解文章到。\n黄檗休夸十二峰，乌窠白屿空餐过。",
        "dynasty": "宋",
        "collection_info": null
    },
    {
        "title": "早梅开后寒日暗天各穿百孔于杖头欲放一时之野眼戏题绝句跋其后",
        "author": "陈藻",
        "content": "梦中只是醒时魂，到老无他学着言。\n好句特然生梦裏，醒时却费斧斤痕。",
        "dynasty": "宋",
        "collection_info": null
    },
    {
        "title": "试黜寄余景仁",
        "author": "陈藻",
        "content": "六经不合穷稍深，入场下笔无知音。\n吐辞从实理从是，谁肯暮途生悔心。\n临漳推官韪我笔，累举悞疑当第一。\n夜光暗掷那有知，羣儿久处谁相识。",
        "dynasty": "宋",
        "collection_info": null
    },
    {
        "title": "冬日赠宏仲",
        "author": "陈藻",
        "content": "爱君方始卜邻居，君又移家二里余。\n日裏苦无时刻到，人情便觉往来疎。\n风霜今岁携杯几，淮淛明年解缆初。\n兄嫂恩多因怨我，语言虽恶敢嗔渠。",
        "dynasty": "宋",
        "collection_info": null
    },
    {
        "title": "题黄子正昜轩",
        "author": "陈藻",
        "content": "买屋移居已历年，北偏破漏更新椽。\n忽于瓦下得昜字，铸在小刀殊骇然。\n主人懽喜检玉篇，昜也音扬飞也笺。\n儒生例作飞扬想，符瑞壮之心益坚。\n中间整顿安书案，此物携来呈我看。\n神扶顷刻聪明开，便解卜君门户换。\n文形上下分两刀，刀字成三意如何。\n昔人曾解三刀梦，果把一麾时命遭。\n正形五画为五马，马字依稀昜字写。\n屋成一百六十秋，来历无从询铁冶。\n渔溪市中多学者，举业弃之如土苴。\n吟诗白日费工夫，劝君自此知趋舍。\n山水仙乡出人物，课书虽少多簪绂。\n黄生双眼自超奇，莫逊此刀持待儿。\n大书阔榜为昜轩，我更分毫细讨论。\n名场变易须容易，不到艰难过禹门。",
        "dynasty": "宋",
        "collection_info": null
    },
    {
        "title": "和琴熏阁",
        "author": "陈藻",
        "content": "阁倚琴熏诵子虚，果然少壮入乡书。\n未游唐殿哦诗句，且把牙弦卧海隅。\n有据论文须博浩，无根话性合驱除。\n擢犀拔象尘埃裏，把出重看是捷途。",
        "dynasty": "宋",
        "collection_info": null
    },
    {
        "title": "贺仲雨斗门",
        "author": "陈藻",
        "content": "濯锦江边唱绝强，孤青和者亦夔襄。\n历年虽久地相远，在寝岂止升渠堂。\n纵能帖石防颓岸，随寓幽居供赏翫。\n何如是处斗门雄，莆壤万农生赞叹。\n庄周笑我机械深，夏王见我须赏音。\n莫道白头犹未遇，等劳一片活人心。",
        "dynasty": "宋",
        "collection_info": null
    },
    {
        "title": "东林春晚作",
        "author": "陈藻",
        "content": "团栾四面山，我住一山裏。\n相距能几何，开方祗百里。\n日月出东西，星辰运终始。\n云霞千万状，烟雨无穷美。\n谁云天体大，仰看全于此。\n穷儒治生计，富盛谁与拟。\n新晴麻麦秀，拥戴峰峦起。\n牡丹芍药歇，春意浓未已。\n野花悉力开，白者真珠比。\n蔷薇及宝相，争斗何绮靡。\n藩篱成障幕，村墟化城市。\n世上岂寂寥，俯仰昧斯旨。\n芙蕖开欲来，黄菊日可指。\n寒梅即艮卦，为魁向年底。\n循环无了日，物物从头理。\n康宁不相放，卧病尔为尔。",
        "dynasty": "宋",
        "collection_info": null
    },
    {
        "title": "平步楼",
        "author": "陈藻",
        "content": "主翁面貌不堪夸，却是书中意味华。\n因地成楼平似陟，开林见树直仍斜。\n竟日清幽来佛寺，有时问答觉人家。\n厌随权势贪情话，算杀肥鸡愧满车。",
        "dynasty": "宋",
        "collection_info": null
    },
    {
        "title": "刘骍子初冠勉以诗",
        "author": "陈藻",
        "content": "汝爷十五初裹头，桂堂读书从我游。\n汝今裹头恰十五，两载东林就规矩。\n我身只是前时命，汝家岁久无衰盛。\n族人快活羡汝爷，汝又胜爷好情性。\n莹彻温柔好性情，更须奋笔趋前程。\n苦思入神方得句，才如诸舅岂无甥。",
        "dynasty": "宋",
        "collection_info": null
    },
    {
        "title": "叔嘉叔平既斩衰祝之以诗",
        "author": "陈藻",
        "content": "大儿年十四，三五不知八。\n源流于其母，造化保太察。\n小儿十岁周，松竹不知对。\n吾休置奴婢，天遣供井碓。\n我昔训童多，虚受人家怨。\n愚智暗中分，何以偿渠愿。\n怪我自生儿，寒窗仍未睹。\n亲朋责我苛，诲之非莽卤。\n易教委虚谈，过庭祗取笑。\n谁将蝴蜨飞，勒作秋蝉叫。\n乃舅久从游，村巫语又听。\n身死欲葬埋，发掘安可凭。\n两世太平山，此墓何人主。\n有房既分派，无息堪应举。\n农商攀不及，矧乃君子儒。\n生前聊尔尔，没后真卑污。\n他日主我丧，通经得两郎。\n试之以巨创，整整到大祥。\n愿汝且康健，送我归山岗。",
        "dynasty": "宋",
        "collection_info": null
    },
    {
        "title": "贫病",
        "author": "陈藻",
        "content": "正图奔走救寒饥，喘嗽那堪力已疲。\n意是无钱休买药，情知有命不求医。\n旧恩莫报空怀念，新识相逢淡更宜。\n多少贫交书畀我，触来又得一篇诗。",
        "dynasty": "宋",
        "collection_info": null
    },
    {
        "title": "李氏园",
        "author": "陈藻",
        "content": "开方数亩地，委曲多门墙。\n咫尺阛阓间，萦带溪山傍。\n入巷见颜子，箪瓢想凄凉。\n变化若梦中，忽成摩诘庄。\n主人华副实，好游心不荒。\n引水灌花木，筑墙收稻粱。\n六月无暑气，池台足徜徉。\n日斜留客浴，清浄如宝坊。\n迥迥过天象，艷艷流坤光。\n暂来吟未到，留归作者囊。",
        "dynasty": "宋",
        "collection_info": null
    },
    {
        "title": "试黜题卢子俞所居",
        "author": "陈藻",
        "content": "门外冬青八九株，去去株间各丈余。\n晚禾翦穗上囷储，黄藁堆兼绿叶居。\n老夫晨出观道腴，摧筇逦迤来东庐。\n世界在前君悟欤，饥寒火宅饱华胥。\n主人慰我下乡书，谢之养生祗业儒。\n虽然邻酒欠钱沽，粥饭可以供朝晡。\n四壁虽然一物无，半年聚秆为薪刍。\n但愁赋税吏追呼，鞭挞白丁省限踰。",
        "dynasty": "宋",
        "collection_info": null
    },
    {
        "title": "敛石堂头有老夫善排遣之语因答以诗",
        "author": "陈藻",
        "content": "本来无闷可消除，生死穷通一任渠。\n若到于今更排遣，读书何处是工夫。",
        "dynasty": "宋",
        "collection_info": null
    },
    {
        "title": "伯温索诗贺令姊夫生朝",
        "author": "陈藻",
        "content": "一生开读度残年，纠者劳劳与办钱。\n恰似丛林充化士，历多世态得真禅。\n忽教衰老亲题疏，也且低垂敢自贤。\n随顺却遭开眼白，屈伸谁识草经玄。\n官催租赋鞭笞急，家乏憔苏色语煎。\n节序酒殽虽可废，妻孥沟壑恐将填。\n不成底事空归去，别问良媒解倒悬。\n乐内太深颜氏子，生朝索贺郭郎篇。",
        "dynasty": "宋",
        "collection_info": null
    },
    {
        "title": "谢丘伯已送酒芋",
        "author": "陈藻",
        "content": "二刘兄弟虽可语，其如斛面已尖量。\n天差一妇各监系，跬步不容越堤防。\n羡余置产晨夕忙，老夫押花亦归疆。\n缙绅意态生堂堂，苞苴来往堪嗟伤。\n仆夫方遣邸音到，疾足追回他送将。\n跏趺禅伯坐高堂，棒喝惊人宗旨扬。\n东家小儿迪功郎，羞茶馈乳分名香。\n先生方寸古书藏，有时夜半开晶光。\n温故知新滋味长，欲传对面无承当。\n蹲鸱三十新酒芳，忽然饷我非世常。\n何以报之愧空囊，百尺竿头与翱翔。\n男牵女挽细君狂，不放逍遥随老庄。",
        "dynasty": "宋",
        "collection_info": null
    },
    {
        "title": "听雨",
        "author": "陈藻",
        "content": "逋负关心籴谷偿，麦苗准拟贴春粮。\n连宵不寝听微雨，错喜檐花滴数行。",
        "dynasty": "宋",
        "collection_info": null
    },
    {
        "title": "元夕同社众携灯上山谒神祠",
        "author": "陈藻",
        "content": "城中箫鼓闹鰲山，灯火千村别一般。\n今夕崔嵬行乐处，向时模仿仰头看。",
        "dynasty": "宋",
        "collection_info": null
    },
    {
        "title": "闻雷",
        "author": "陈藻",
        "content": "先春三日已闻雷，驱得长空一雨来。\n莫问阴阳今失序，硗园且喜趁犁开。",
        "dynasty": "宋",
        "collection_info": null
    },
    {
        "title": "寿山种柑命名学圃",
        "author": "陈藻",
        "content": "数亩崎岖带寺傍，水颓沙石古来荒。\n住山有道神通现，学圃成蹊鬼魅藏。\n每隔岁华留硕果，早从春事媚幽香。\n黄橙绿橘真堪咏，胜是长年引兴长。",
        "dynasty": "宋",
        "collection_info": null
    },
    {
        "title": "题林仲雨皦日庵",
        "author": "陈藻",
        "content": "诗仙庵未作，与我话庵名。\n素髮来为客，朱甍始落成。\n变风情性语，皦日死生盟。\n君老身犹健，雌埋一剑横。",
        "dynasty": "宋",
        "collection_info": null
    },
    {
        "title": "用余子畏韵其诗有警句云若知瓦砾真成道便觉珠玑不属君",
        "author": "陈藻",
        "content": "少长城闉老一村，平生好语不曾闻。\n百年马鬣空埋我，三载鳌头更祝君。\n幸有邻僧分隙地，岂无座主识雄文。\n须臾忍死携筇立，更看峥嵘足蹑云。",
        "dynasty": "宋",
        "collection_info": null
    },
    {
        "title": "听吴毕闻讲杜诗今夕行因效释子偈体成一绝",
        "author": "陈藻",
        "content": "春秋皆贬事无褒，庄子思之意若何。\n下笔便为齐物论，大家命酒且高歌。",
        "dynasty": "宋",
        "collection_info": null
    },
    {
        "title": "幽景",
        "author": "陈藻",
        "content": "山海吾乡备，移供不厌餐。\n恰如行建剑，幽景享多般。",
        "dynasty": "宋",
        "collection_info": null
    },
    {
        "title": "次韵回叔经",
        "author": "陈藻",
        "content": "从来剽窃为场屋，直是无繇识古书。\n屈指罕能官显达，到头剩得腹空虚。\n君今身计非谋禄，地有人耕免荷锄。\n高适学诗年更晚，才名何患不相如。",
        "dynasty": "宋",
        "collection_info": null
    },
    {
        "title": "喜雨",
        "author": "陈藻",
        "content": "年登犹藉米船通，去岁那堪一大凶。\n人死多因饥后疫，秧焦争值北来风。\n晴空又似骄阳起，罄室谁支此患重。\n甘雨连朝虽未洽，莳田渐喜泽边农。",
        "dynasty": "宋",
        "collection_info": null
    },
    {
        "title": "咏陈和伯母坟嘉禾芝草甘露之祥",
        "author": "陈藻",
        "content": "慕亲五十叹姚虞，况是行年六十余。\n方执母丧啼若孺，虽居禫制饭犹蔬。\n天存屋漏人纯孝，晓到坟头暮倚庐。\n芝草嘉禾甘露应，少为嫠妇解生雏。",
        "dynasty": "宋",
        "collection_info": null
    },
    {
        "title": "除夕",
        "author": "陈藻",
        "content": "岁晚民贫百物廉，无钱堪买亦何嫌。\n聊将送酒呼邻客，浅饮三杯不用添。",
        "dynasty": "宋",
        "collection_info": null
    },
    {
        "title": "卢北山元夕",
        "author": "陈藻",
        "content": "社屋相忘鼓笛鸣，空村步月兴堪乘。\n何须更要鰲山立，野烧天边胜看灯。",
        "dynasty": "宋",
        "collection_info": null
    },
    {
        "title": "遇事有感",
        "author": "陈藻",
        "content": "命薄世仍贫，如何避苦辛。\n姓名闻有我，忠信话无人。\n哭死堪多旧，论交笑一新。\n圣经谁可爱，场屋散天真。",
        "dynasty": "宋",
        "collection_info": null
    },
    {
        "title": "横江亭",
        "author": "陈藻",
        "content": "东注流求日本波，西吞金翅玉融河。\n好开亭馆延三益，横截江潮看万艘。\n此是人烟生巨海，莫辞鲜食送新醪。\n网山胜处名贤迹，隔水相迎立两坡。",
        "dynasty": "宋",
        "collection_info": null
    },
    {
        "title": "剪春罗",
        "author": "陈藻",
        "content": "随时宫女逐流波，尚有精魂在处多。\n待到百花零落尽，从头子细剪春罗。",
        "dynasty": "宋",
        "collection_info": null
    },
    {
        "title": "送郭定夫",
        "author": "陈藻",
        "content": "相看无可分，远适无可饯。\n但向主人家，杯酒时同燕。\n交缘何太浅，春风方识面。\n子行归有期，我老魂将变。\n后会信难思，虽在殊州县。\n史迁南北游，值我乡邦彦。\n话间及死生，亦足知深眷。\n石城伴梅福，共祝天和练。",
        "dynasty": "宋",
        "collection_info": null
    },
    {
        "title": "送张谦父往潭州",
        "author": "陈藻",
        "content": "八卦重来梦一周，人生更得几年浮。\n看君矍铄犹堪展，似我龙钟只合休。\n淮广早供词峡兴，湖湘留与鬓霜游。\n还乡试问同庚客，剩有头颅话旧否。",
        "dynasty": "宋",
        "collection_info": null
    },
    {
        "title": "书怀奉简张谦父",
        "author": "陈藻",
        "content": "浮家官道傍，日夕逢佳客。\n无钱可用丹，有眼非开白。\n今春宁远遁，往岁多惭色。\n一饭不能酬，饥来祗乞食。\n才华张八老，老昧幽居僻。\n邂逅出新醅，慇懃如旧识。\n烧笋美鲜尝，买羊甘贵直。\n畦蔬遶舍生，园果亦堪摘。\n看君虽贫士，与我同庚袠。\n夫何造物偏，格我强其力。",
        "dynasty": "宋",
        "collection_info": null
    },
    {
        "title": "赠余子畏",
        "author": "陈藻",
        "content": "相识红泉旧日多，年年地上渐消磨。\n眼青好我今无几，头白逢君喜若何。\n纵道索居无伴侣，却能默悟自雄豪。\n细君扫去床书怒，笑答为儒合诋诃。",
        "dynasty": "宋",
        "collection_info": null
    },
    {
        "title": "子畏惠诗用韵酬之",
        "author": "陈藻",
        "content": "老慵祗合在鸡羣，变化那能慕海鵾。\n壮岁亲朋多死别，穷途造化与生存。\n欲寻衣食愁无路，却被妻孥怨少恩。\n健笔期君今落第，相赒未得剩空论。",
        "dynasty": "宋",
        "collection_info": null
    },
    {
        "title": "送蔡伯畛往潮州四首  其一",
        "author": "陈藻",
        "content": "迎侍虽然胜左迁，恋乡毕竟怕离筵。\n读书不合能讥佛，罚向潮州住几年。",
        "dynasty": "宋",
        "collection_info": null
    },
    {
        "title": "送蔡伯畛往潮州四首  其二",
        "author": "陈藻",
        "content": "听说漳南象窟间，如今行路不愁难。\n黄茅青草无人处，多有轩亭好卸鞍。",
        "dynasty": "宋",
        "collection_info": null
    },
    {
        "title": "送蔡伯畛往潮州四首  其三",
        "author": "陈藻",
        "content": "似我生男父合贫，腰斤岭上解求薪。\n君今有子为官去，何惮携家踏路尘。",
        "dynasty": "宋",
        "collection_info": null
    },
    {
        "title": "送蔡伯畛往潮州四首  其四",
        "author": "陈藻",
        "content": "向来一梦兆孤青，还记伶俜过驿亭。\n今日此行非昨日，他时归骑相掀腾。",
        "dynasty": "宋",
        "collection_info": null
    },
    {
        "title": "问吴叔经病",
        "author": "陈藻",
        "content": "向来风月已伤多，谁料中身更被魔。\n萱草别非资灌溉，桐音何事不纯和。\n人伦自古无娼妓，世态凭渠暂笑歌。\n若是此身能解脱，扫除药饵病消磨。",
        "dynasty": "宋",
        "collection_info": null
    },
    {
        "title": "赠高待聘",
        "author": "陈藻",
        "content": "待聘先生二十六，弟子满堂修几束。\n下床一麵月几千，有客市廛钱别录。\n为儿不诵杞菊篇，举筯欠鱼须要肉。\n老夫弱冠奇一秋，飘零来问君平卜。\n先生称我有隽才，满县青矜皆拭目。\n一日仅能赴三饭，折简叩扉知几幅。\n今夜酒移明夜醉，凌晨乞展黄昏速。\n四边延我入师席，席则有余身不足。\n高子行年已若干，更度四期心从欲。\n月钱祗直晓点心，薪蔬尽此携儿畜。\n抱书谁肯访吾门，看君有是犹霑禄。\n井泉比旧百倍深，汲人绠短无麻续。\n时去技精分愈穷，时来浅学难逃福。\n贩商射利偶赢余，便诧巧谋能润屋。\n莫待黄金当散时，舟车到处遭颠覆。",
        "dynasty": "宋",
        "collection_info": null
    },
    {
        "title": "龙屿偶作",
        "author": "陈藻",
        "content": "年少弯弓中鹄心，到头衰暮也沉沉。\n有机悟道书篇懒，无事关怀睡思深。\n跋扈笑非当日态，低回静向此山吟。\n拨来自有洪纤韵，牙是天工我是琴。",
        "dynasty": "宋",
        "collection_info": null
    },
    {
        "title": "梦故人",
        "author": "陈藻",
        "content": "死生休道隔幽明，梦裹相看话旧情。\n幻出他谁真面目，莫教总是自心成。",
        "dynasty": "宋",
        "collection_info": null
    },
    {
        "title": "黄景咏七十",
        "author": "陈藻",
        "content": "我纔弱冠出乡闾，日渐回头旧迹疎。\n惟有乡闾才德士，记在心胸如记书。\n老来乍作龙门客，臭味讶君多似渠。\n讲论前辈三数公，果然少壮皆羣居。\n因话隆兴干道事，恍惚此身栖故庐。\n乃知场屋非巨网，却放鲲鲸为逸鱼。\n不得浮名须得寿，人爵何如天爵有。\n谈禅会意一二言，遣兴成诗千百首。\n气清形瘦力不羸，缓步登临快如走。\n夕阳晓鸡神愈健，端坐纵谈谁解纠。\n今春七十休计年，此是神仙人识否。\n生平但看神仙手，何曾把钱弄升斗。",
        "dynasty": "宋",
        "collection_info": null
    },
    {
        "title": "黄景咏夫妇七十",
        "author": "陈藻",
        "content": "身形清且瘦，干坤一竿竹。\n欺雪可千年，必寿先五福。\n易道古难全，阳九配阴六。\n先后期月间，唱随来相逐。\n夫天君职閒，妇地臣劳服。\n觞咏恣优游，生理闺房熟。\n今春古稀会，元夜增和淑。\n二老出劝酬，笑谈相往復。\n织女戏牛郎，辍耕归辟谷。\n仙翁答王母，蟠桃真胜肉。",
        "dynasty": "宋",
        "collection_info": null
    },
    {
        "title": "芗峦",
        "author": "陈藻",
        "content": "香山白乐天，香草荆屈平。\n释氏定而慧，道家直且清。\n儒臣司燮理，至治熏神明。\n不然岩谷间，亦作兰茝馨。\n郁郁若沉水，茫茫夷岛生。\n人从韩寿徒，去就焉知轻。\n讵如贤达门，气类全精诚。\n鲍肆不肯入，结交皆羣英。\n男以芳自持，女以烈主盟。\n时虽付衰殁，久亦腾褒旌。\n自古葬枯骨，阿谁埋令声。\n所以芗峦上，遗芬始峥嵘。\n一字可为谥，双魂无愧情。\n宁馨把仙桂，已在月中行。\n迤逦衔鸡舌，笔花对长檠。\n紫薇引当坐，红药欢相迎。",
        "dynasty": "宋",
        "collection_info": null
    },
    {
        "title": "送郭定夫往江西二首  其一",
        "author": "陈藻",
        "content": "去年误作送君诗，却又论文得几时。\n今日溪边成话别，荣归早赴北堂期。",
        "dynasty": "宋",
        "collection_info": null
    },
    {
        "title": "送郭定夫往江西二首  其二",
        "author": "陈藻",
        "content": "石城少府自公余，拄笏看山问老夫。\n向道封胡羣从宅，冯生不到食鱼无。",
        "dynasty": "宋",
        "collection_info": null
    },
    {
        "title": "送黄钦之赴广州盐税三首  其一",
        "author": "陈藻",
        "content": "地气周遭逐处流，五羊渐已似中州。\n海风吹断山无瘴，炎月何妨作宦游。",
        "dynasty": "宋",
        "collection_info": null
    },
    {
        "title": "送黄钦之赴广州盐税三首  其二",
        "author": "陈藻",
        "content": "莫嫌征税太喧卑，尺蠖将伸用屈为。\n好趁江西趋召命，此诗兼送入京时。",
        "dynasty": "宋",
        "collection_info": null
    },
    {
        "title": "送黄钦之赴广州盐税三首  其三",
        "author": "陈藻",
        "content": "一族名家叔度孙，同时入岭五华轩。\n使台帅阃终须到，官职高低且暂论。",
        "dynasty": "宋",
        "collection_info": null
    },
    {
        "title": "谢丘子中惠诗",
        "author": "陈藻",
        "content": "高叟生来五十年，方知弄笔学诗篇。\n此翁甲子才奇一，吟咏看看到适边。",
        "dynasty": "宋",
        "collection_info": null
    },
    {
        "title": "寄黄景咏",
        "author": "陈藻",
        "content": "仙翁早岁学吾乡，我到衰年客仞墙。\n柳下和风今有惠，江西诗派又传黄。\n幽居众仰仁山静，默坐身回佛日光。\n人世大都如梦觉，虽然如梦话难忘。",
        "dynasty": "宋",
        "collection_info": null
    },
    {
        "title": "暮秋闰月平步楼口占",
        "author": "陈藻",
        "content": "恰已论心四十秋，朱颜化作素丝头。\n种田有穫须知足，应物无贪亦寡尤。\n浮世欲回残梦未，男儿休管读书否。\n任他门户随时变，尊酒相逢且劝酬。",
        "dynasty": "宋",
        "collection_info": null
    },
    {
        "title": "西轩罢斋暂别先后进诸友",
        "author": "陈藻",
        "content": "菜羹脱粟布襕衫，酒肉随时亦饱酣。\n生理傍人那得见，泉源在我久弥甘。\n此身可是陶成器，来学须教青出蓝。\n若要参禅垂一问，也胜削髮礼瞿昙。",
        "dynasty": "宋",
        "collection_info": null
    },
    {
        "title": "颜伯温生日席上口占",
        "author": "陈藻",
        "content": "今日开筵贺始生，来年今日办西行。\n后年壁挂登科记，今日人看指姓名。",
        "dynasty": "宋",
        "collection_info": null
    },
    {
        "title": "送谷准羊肩贺伯温",
        "author": "陈藻",
        "content": "曲江宴罢注官旋，亲旧肥家有酒舡。\n我老学农虽未遂，谷分一石准羊肩。",
        "dynasty": "宋",
        "collection_info": null
    },
    {
        "title": "西宫中夜闻纺声",
        "author": "陈藻",
        "content": "半夜俄闻踏纺车，邻人如此解勤家。\n东奔西走方来憇，惊觉真知何处邪。",
        "dynasty": "宋",
        "collection_info": null
    },
    {
        "title": "别林肃翁",
        "author": "陈藻",
        "content": "满怀装货出门前，多寡相酬应世缘。\n取友无他惟会理，逢僧祇此是谈禅。\n乐生箇裏真惭愧，用向稠中足裹缠。\n便谢化工分付足，莫言行李去萧然。",
        "dynasty": "宋",
        "collection_info": null
    },
    {
        "title": "读东坡玉糁诗因成一绝续去年芋茎羹后寄丘林陈三友",
        "author": "陈藻",
        "content": "味有酥陀出自天，芋成玉糁却同然。\n此羹若使东坡见，尤怪枯茎化得偏。",
        "dynasty": "宋",
        "collection_info": null
    },
    {
        "title": "六月望夜纪饮",
        "author": "陈藻",
        "content": "年老聊依年少游，月圆庭上似中秋。\n举杯问月争多少，一度犹行甲子周。",
        "dynasty": "宋",
        "collection_info": null
    },
    {
        "title": "赠许秀才",
        "author": "陈藻",
        "content": "祖工俪句集刊行，业贩儒书乃父能。\n莫耻向人佣作字，世禆文教后须兴。",
        "dynasty": "宋",
        "collection_info": null
    },
    {
        "title": "寄杨南仲",
        "author": "陈藻",
        "content": "君思家世质，云此闺闾华。\n我知财货裏，自出人骄奢。\n先翁非勤俭，安能美生涯。\n儿郎不鼓舞，造化无萌芽。\n从今君已悟，拈骰入諠譁。\n结棚粧俚戏，达旦听淫哇。",
        "dynasty": "宋",
        "collection_info": null
    },
    {
        "title": "书子诲所寄诗后",
        "author": "陈藻",
        "content": "摇膝支颐体渐康，入门已作白家香。\n从今休傍官人俗，但向林泉呼二郎。",
        "dynasty": "宋",
        "collection_info": null
    },
    {
        "title": "咏子诲门外荷花",
        "author": "陈藻",
        "content": "门外芙蓉未肯花，西风弥月露多华。\n我来为客如相约，细沼同时十一葩。",
        "dynasty": "宋",
        "collection_info": null
    },
    {
        "title": "朱叔清小楼谒名并诗",
        "author": "陈藻",
        "content": "望舒虽是月，借作此楼名。\n收尔万家地，归吾双眼明。\n规模成巧小，景物散纵横。\n人若无高见，虚空柱谩擎。",
        "dynasty": "宋",
        "collection_info": null
    },
    {
        "title": "叔清留饮座上感怀",
        "author": "陈藻",
        "content": "十夜不相见，一见又如初。\n兄弟无人在，交朋却我余。\n矢弧皆后挂，铭旐竞先书。\n有酒堪留客，悲怀且扫除。",
        "dynasty": "宋",
        "collection_info": null
    },
    {
        "title": "岁晚朱叔清楼上谈诗话佛饮酒听琴作",
        "author": "陈藻",
        "content": "岁晚家何处，因循未得归。\n本无愁可遣，宁有佛堪依。\n翁子谈佳句，郎君抚妙徽。\n剔灯聊共醉，明日又分飞。",
        "dynasty": "宋",
        "collection_info": null
    },
    {
        "title": "谢余子京骧惠诗  其一",
        "author": "陈藻",
        "content": "昼同学历夜观星，壮日情亲忽老成。\n莫恨异乡相见少，一来人物一番更。",
        "dynasty": "宋",
        "collection_info": null
    },
    {
        "title": "谢余子京骧惠诗  其二",
        "author": "陈藻",
        "content": "远来无物示拳拳，到老生涯尚阙然。\n坐久但贪情话好，又勤鸡黍费囊钱。",
        "dynasty": "宋",
        "collection_info": null
    },
    {
        "title": "题吴景恬写三传正后",
        "author": "陈藻",
        "content": "乃翁催我传春秋，及我书成已合眸。\n有子传家何可憾，夜深灯火问东周。",
        "dynasty": "宋",
        "collection_info": null
    },
    {
        "title": "谢王尔瞻尔中惠诗",
        "author": "陈藻",
        "content": "兄弟初年事网山，髭鬚未出正童颜。\n我方盛壮今羸老，多谢新诗叙旧懽。",
        "dynasty": "宋",
        "collection_info": null
    },
    {
        "title": "久不到黄石故人相见多喜余红颜吴世执友喻之霜柿谓其熟而将坠也",
        "author": "陈藻",
        "content": "年将四十客莆阳，丱角相看笑语长。\n今日生男行冠礼，老如霜柿又逢场。",
        "dynasty": "宋",
        "collection_info": null
    },
    {
        "title": "谢余荐鸮听易惠诗一首",
        "author": "陈藻",
        "content": "向得追随父祖间，此来重结子孙懽。\n自嗟三世须臾见，不有余生会遇难。\n诗社已收风月美，举场祇用粃糠残。\n百钱聊买时文看，容易如君直换官。",
        "dynasty": "宋",
        "collection_info": null
    },
    {
        "title": "和林君作起叔梅诗韵",
        "author": "陈藻",
        "content": "林逋没后几星霜，苦要吟梅弄爝光。\n两处湖光看共色，一家诗句嗅同香。\n花开再约谈玄白，驽老那能逐乘黄。\n又恐来冬随计吏，仙霞不管似羊肠。",
        "dynasty": "宋",
        "collection_info": null
    },
    {
        "title": "刘躔父生男",
        "author": "陈藻",
        "content": "生来长诵老夫诗，那可无诗庆浴儿。\n得巽曾吟吟是谶，果然先偶次从奇。",
        "dynasty": "宋",
        "collection_info": null
    },
    {
        "title": "贺叔嘉生日",
        "author": "陈藻",
        "content": "一子累轻婚事毕，如何学易已皤然。\n天无快活除君寿，任待皤然也百年。",
        "dynasty": "宋",
        "collection_info": null
    },
    {
        "title": "贺刘直之值改官  其一",
        "author": "陈藻",
        "content": "公车五剡得京官，俗态营求有百端。\n但看乐昌刘令尹，了无一语汗人颜。",
        "dynasty": "宋",
        "collection_info": null
    },
    {
        "title": "贺刘直之值改官  其二",
        "author": "陈藻",
        "content": "里人欢喜看荣归，两仆篮舆自有辉。\n胜在宦途无事业，但将裘马诧轻肥。",
        "dynasty": "宋",
        "collection_info": null
    },
    {
        "title": "贺刘直之值改官  其三",
        "author": "陈藻",
        "content": "少年场屋有程文，但见高才迥出羣。\n今日江边看道骨，世人涵养罕如君。",
        "dynasty": "宋",
        "collection_info": null
    },
    {
        "title": "贺刘直之值改官  其四",
        "author": "陈藻",
        "content": "日者纷纷步五星，诸儒言命亦相承。\n大人双眼如明月，照出毫釐不肯凭。",
        "dynasty": "宋",
        "collection_info": null
    },
    {
        "title": "贺丘焕翁南归",
        "author": "陈藻",
        "content": "三十年前八桂归，西江舡上每吟诗。\n乃翁收拾传尤切，令子经从是果非。\n渡海却休贤季路，论文想胜谒罗池。\n此行况有如皋雉，药裹抛来自画眉。",
        "dynasty": "宋",
        "collection_info": null
    },
    {
        "title": "刘公父新理花畦约赏菊因成乐轩行",
        "author": "陈藻",
        "content": "旧屋早易主，新椽办无钱。\n帡幪託亲友，蹉跎经岁年。\n碎累入安宅，隻身出随缘。\n引腹挂蛛网，移檐饵羽鲜。\n所愧历游赏，不劳携馔筵。\n美名吾敢僣，茂实众推先。\n但名长乐郡，谁拟地行仙。\n玉融未遍眼，银髮久垂肩。\n何况县十二，欲周里数千。\n轩斋或寄寓，宿食辄留连。\n公父白日暇，后园清兴牵。\n种花成趣易，席草觉情宣。\n犬鸡交巷陌，风月自林泉。\n匼匝山围野，晴明霞散天。\n红萸把虽过，黄菊采犹怜。\n咏我昔文赋，泛渠今酒舡。",
        "dynasty": "宋",
        "collection_info": null
    },
    {
        "title": "清晖行",
        "author": "陈藻",
        "content": "主翁不解饮，安事园池游。\n从知莲社侣，所乐在清修。\n我忆少壮日，未多禅悦优。\n独醒对佳景，愁纹上眉头。\n四方观唱礼，文辞旨趣幽。\n我膝固不屈，弥陀暗相投。\n叶吹光乱转，花覆实泉流。\n此外无国土，静中反身求。\n湛然真赏妙，谁肯寻糟丘。",
        "dynasty": "宋",
        "collection_info": null
    },
    {
        "title": "宿清晖",
        "author": "陈藻",
        "content": "禅家自古分人境，心地明时境始明。\n榕樾交阴墙内外，卉花散采路纵横。\n筑台勾引江山入，凿沼因缘萍藕清。\n好是炎天亭上宿，便为凈土国中生。",
        "dynasty": "宋",
        "collection_info": null
    },
    {
        "title": "经鉏",
        "author": "陈藻",
        "content": "两间陋屋牓经鉏，经是心明鉏是蔬。\n种果始初花可翫，遶墙藤蔓实堪储。\n若能栖止身为凤，何必奔驰食要鱼。\n人见此间无五亩，谁知艺圃本宽舒。",
        "dynasty": "宋",
        "collection_info": null
    },
    {
        "title": "过卢子俞",
        "author": "陈藻",
        "content": "番番留我杀鸡多，老齿如今不奈何。\n本是年凶甘隔阔，论情非为酒来过。",
        "dynasty": "宋",
        "collection_info": null
    },
    {
        "title": "贺王嘉玉生日",
        "author": "陈藻",
        "content": "九袠初开二，乡闾敬老成。\n今朝寿者出，明日圣人生。\n孙重劳昏嫁，奴犹课耨耕。\n干坤无暂息，翁妪合营营。",
        "dynasty": "宋",
        "collection_info": null
    },
    {
        "title": "次韵林君则惠诗",
        "author": "陈藻",
        "content": "湖水当门四面山，旁罗书史坐中间。\n他人共我何曾有，造物于君本不悭。\n况是早教缘累少，便知晚与岁时閒。\n余粮摸得鲜鱼煮，大胜箪瓢陋巷颜。",
        "dynasty": "宋",
        "collection_info": null
    },
    {
        "title": "感旧",
        "author": "陈藻",
        "content": "忆到渠来忆到渠，满怀无限不刊书。\n独行总是同行处，剩得长年剩得吁。",
        "dynasty": "宋",
        "collection_info": null
    },
    {
        "title": "郑汝则七十",
        "author": "陈藻",
        "content": "少壮同时事网山，几人别后鬓能斑。\n古稀惭愧今余四，君已平头一醉欢。",
        "dynasty": "宋",
        "collection_info": null
    },
    {
        "title": "赠陈伯融夫妇",
        "author": "陈藻",
        "content": "才子治春秋，推寻命氏由。\n果然佳偶遂，夫岂俗人犹。\n话自文章出，身从勤俭修。\n老夫欢喜见，旧与两家游。",
        "dynasty": "宋",
        "collection_info": null
    },
    {
        "title": "辛巳大歉",
        "author": "陈藻",
        "content": "村村无米岁何堪，我到家家有酒酣。\n自昔略经三两度，似今未见大生惭。",
        "dynasty": "宋",
        "collection_info": null
    },
    {
        "title": "辛巳岁暮宴陆甥子由家",
        "author": "陈藻",
        "content": "吾妹嫁时狼狈甚，幸皆存活得年深。\n有男买屋栖迟喜，见舅开樽烂熳斟。\n岁值凶荒多饿死，我惭温饱更酣吟。\n还乡日少生难保，敢觊今番一话心。",
        "dynasty": "宋",
        "collection_info": null
    },
    {
        "title": "辛巳岁晚上坟",
        "author": "陈藻",
        "content": "偶然空手出州城，薄有田园住福清。\n晚得次男陪笔砚，秋随举子省坟茔。\n过淮不拟成僧去，挂纸谁能接迹行。\n多少陇头无祭祀，此来犹喜剩余生。",
        "dynasty": "宋",
        "collection_info": null
    },
    {
        "title": "嘆问塘东一二新旧",
        "author": "陈藻",
        "content": "数亩荒田不解耕，老年场屋又无成。\n更堪风雨飘摇甚，告放渠侬与养生。",
        "dynasty": "宋",
        "collection_info": null
    },
    {
        "title": "阅世",
        "author": "陈藻",
        "content": "道理初从纸上求，因而处世得优游。\n于今但阅人间世，自有文章笔下流。",
        "dynasty": "宋",
        "collection_info": null
    },
    {
        "title": "辛巳秋后访卢子俞作",
        "author": "陈藻",
        "content": "本是吾乡少富藏，五年亢旱太难当。\n麦苗俱尽村如洗，蔬芋全无市亦荒。\n笑我拟为饥莩去，访君那得酒肴尝。\n更生一见真欢喜，忍听他人尚绝粮。",
        "dynasty": "宋",
        "collection_info": null
    },
    {
        "title": "食粥绝句赠卢震夫",
        "author": "陈藻",
        "content": "古甆大椀今无有，特地凶年洗出来。\n满着十分牛乳粥，客思吃尽鬼神猜。",
        "dynasty": "宋",
        "collection_info": null
    },
    {
        "title": "戒买墓石人",
        "author": "陈藻",
        "content": "盗拆邻坟筑己坟，价廉石大且输君。\n莫教孙子无如我，自拆年时也易闻。",
        "dynasty": "宋",
        "collection_info": null
    },
    {
        "title": "楞伽经",
        "author": "陈藻",
        "content": "若向他经义已详，此难成句也何妨。\n昔人误点经文会，更不回头狥故常。",
        "dynasty": "宋",
        "collection_info": null
    },
    {
        "title": "过桃枝岭",
        "author": "陈藻",
        "content": "儿童嬉戏向比邻，长见桃枝出郭人。\n七十五翁方过岭，回头旧事总成尘。",
        "dynasty": "宋",
        "collection_info": null
    },
    {
        "title": "九峰过重阳  其一",
        "author": "陈藻",
        "content": "算来七十五重阳，无酒今朝对菊黄。\n记得苏杭船上坐，一番醒眼咏诗章。",
        "dynasty": "宋",
        "collection_info": null
    },
    {
        "title": "九峰过重阳  其二",
        "author": "陈藻",
        "content": "登高却是今最高，九峰寺上诵庄骚。\n茶话恰宜汤餠素，满身风痒怕村醪。",
        "dynasty": "宋",
        "collection_info": null
    },
    {
        "title": "谢郑如之送酒初十日",
        "author": "陈藻",
        "content": "俗缘不许伴僧斋，错喜重阳避酒杯。\n谁拟衰翁对衰菊，黄昏犹有白衣来。",
        "dynasty": "宋",
        "collection_info": null
    },
    {
        "title": "谢九峰升坐相留",
        "author": "陈藻",
        "content": "重阳七日月当圆，高坐禅师祝万年。\n梦裏五更闻齿录，凡夫有罪是贪眠。",
        "dynasty": "宋",
        "collection_info": null
    },
    {
        "title": "赠九峰老",
        "author": "陈藻",
        "content": "佛土仙家本一般，松庵海上住三山。\n三三演出奇峰九，生气元来萃此间。",
        "dynasty": "宋",
        "collection_info": null
    },
    {
        "title": "九峰僧房看山",
        "author": "陈藻",
        "content": "寺前寺后木弯环，殿裏庄严佛一般。\n衲子开窗还礼拜，生株何用巧雕残。",
        "dynasty": "宋",
        "collection_info": null
    },
    {
        "title": "九峰看菊",
        "author": "陈藻",
        "content": "平生寻菊未曾遭，直上成丛一丈高。\n几处禅房惊老眼，满堂佛像自森罗。",
        "dynasty": "宋",
        "collection_info": null
    },
    {
        "title": "送陈智叔舍人赴召",
        "author": "陈藻",
        "content": "紫袍入手闰两周，黄纸除书作郡侯。\n后薪莫讶还居上，巨鱼直是能吞舟。\n萧何乃知天下信，鲁人祇道东家丘。\n到了公评难嫉忌，远皆敬服近何尤。\n器识高明官令显，羞作软媚随波流。\n胆略肯因权势屈，事机果中日前筹。\n鸿飞似退正仙翼，不蓍不龟心有眸。\n兵形敌计何英识，胍络岂从经外紬。\n友于根自惟孝发，论语尚书政所由。\n君于骨髓已先得，字是皮毛剥便投。\n强收老泪且分袂，情共斯文苑囿留。",
        "dynasty": "宋",
        "collection_info": null
    },
    {
        "title": "吾乡有李明府其伯子襟怀夐然世表某早知敬慕长诵诸人今老矣辄韵之以贻其子孙云",
        "author": "陈藻",
        "content": "庙食于莆李长者，变海为田散郊野。\n福宜孙子百千年，家甲三山总文雁。\n西城一位京朝郎，官虽未显善声扬。\n伯曰孝纯遵义方，潘安容貌心蒙庄。\n幼小抠趋父执时，挂口何曾闻是非。\n到了交游如一日，肯学世情随盛衰。\n我头半白言稍传，晚出要教识前贤。\n睽远莫能修世契，拟将下笔无由缘。\n喜今有便归乡多，吾侄春中偏饮和。\n老去旧怀因称叙，吉人与就幸如何。\n满眼各为君父子，谁忧平地起风波。",
        "dynasty": "宋",
        "collection_info": null
    },
    {
        "title": "岁除僧寺看写疏作",
        "author": "陈藻",
        "content": "元正祈祷万千般，纵道聪明听也难。\n料得鬼神应喜我，不曾投疏一相干。",
        "dynasty": "宋",
        "collection_info": null
    },
    {
        "title": "首正有感二首  其一",
        "author": "陈藻",
        "content": "忆昔吾乡入首正，衩衣街断小书生。\n紫衫来去今无几，恰似当年冠带行。",
        "dynasty": "宋",
        "collection_info": null
    },
    {
        "title": "首正有感二首  其二",
        "author": "陈藻",
        "content": "听说从前我未生，知书不许衩衣行。\n平时街上齐冠带，况是人间岁节更。",
        "dynasty": "宋",
        "collection_info": null
    },
    {
        "title": "口占寄林子六",
        "author": "陈藻",
        "content": "日月相催不放迟，寄诗又是去年时。\n近来未省开怀否，还似从前尚皱眉。",
        "dynasty": "宋",
        "collection_info": null
    },
    {
        "title": "寓故里大中寺值朱起蔡同宿数夜",
        "author": "陈藻",
        "content": "壮游初到郑公乡，与子吟哦古佛旁。\n老去同时人死尽，那知来此话僧房。",
        "dynasty": "宋",
        "collection_info": null
    },
    {
        "title": "上东山坟寄敬之弟",
        "author": "陈藻",
        "content": "东山零落古三丘，力薄那能抑得周。\n頼有阿连霑寸禄，我惭到老一来休。",
        "dynasty": "宋",
        "collection_info": null
    },
    {
        "title": "癸未生朝躔父公父以酒殽而华其陋赋一绝",
        "author": "陈藻",
        "content": "家贫何敢话生朝，多谢开尊慰寂寥。\n要迹一杯辞不受，便需拙句作琼瑶。",
        "dynasty": "宋",
        "collection_info": null
    },
    {
        "title": "中秋",
        "author": "陈藻",
        "content": "诗书读罢问耕牛，待得时来死便休。\n一带空村无润屋，聊因社肉作中秋。",
        "dynasty": "宋",
        "collection_info": null
    },
    {
        "title": "次韵源仲八丈日理之作",
        "author": "陈藻",
        "content": "眼中皆道境，墙内是君家。\n乐处元无尽，吾生任有涯。",
        "dynasty": "宋",
        "collection_info": null
    },
    {
        "title": "贺四五姑七十",
        "author": "陈藻",
        "content": "壮岁贫而旅，无家可语归。\n见多延酒馔，躬为补裳衣。\n头白诸亲忝，心丹百事违。\n何堪持报德，但喜母年希。",
        "dynasty": "宋",
        "collection_info": null
    },
    {
        "title": "艾轩老先生文集刊传上以揄扬其问学下则得佛家以法布施之意前后数君子有是志而不果今日薄西山幸一见此喜成古风三篇以贺后来之有作者且述下悰云  其一",
        "author": "陈藻",
        "content": "老艾先生殁，骎骎四纪年。\n衣冠常嘆惜，文字合刊传。\n东峦乃犹子，遗藁掇拾全。\n网山虽上足，无刀堪雕镌。\n从游今殆尽，录藏多散捐。\n裔孙韪君应，发愤起收编。\n甲集且流布，俸微艰得钱。\n晚春题壁去，名姓辉蓝田。\n制锦增廪给，乙丙寻踵前。\n搜罗必盈十，但祝君高迁。\n我老不可待，权舆已欣然。",
        "dynasty": "宋",
        "collection_info": null
    },
    {
        "title": "艾轩老先生文集刊传上以揄扬其问学下则得佛家以法布施之意前后数君子有是志而不果今日薄西山幸一见此喜成古风三篇以贺后来之有作者且述下悰云  其二",
        "author": "陈藻",
        "content": "夫子删诗去，流年近二千。\n何人悟芣苢，此老独遗筌。\n活鲤收入袖，化龙骑上僊。\n傍看休发问，无语堪相传。\n假令託忠恕，投块答僧禅。\n依前提出后，未谁知的然。\n给还上手契，各认落江田。",
        "dynasty": "宋",
        "collection_info": null
    },
    {
        "title": "艾轩老先生文集刊传上以揄扬其问学下则得佛家以法布施之意前后数君子有是志而不果今日薄西山幸一见此喜成古风三篇以贺后来之有作者且述下悰云  其三",
        "author": "陈藻",
        "content": "蚤岁过玉融，悟逢陈叔盥。\n曾待艾翁来，国风话长短。\n忽听诵采苹，玉川茶八椀。\n因入网山门，多舍莆阳馆。\n今喜文集行，源流心事满。\n头颅七十六，见此抑何缓。\n百为信有待，立志如君罕。\n良晤向三山，彙缘非偶款。",
        "dynasty": "宋",
        "collection_info": null
    },
    {
        "title": "别林黄中帅湖南",
        "author": "陈藻",
        "content": "清秋缓辔马如云，论定忠邪黑白分。\n湘水传呼新刺史，霸陵改观旧将军。\n平生孤节人难到，自此一番名愈闻。\n定有诏书催入觐，不劳下担楚江濆。",
        "dynasty": "宋",
        "collection_info": null
    }
]