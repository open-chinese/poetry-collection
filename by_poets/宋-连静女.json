[
    {
        "uuid": "f618b65756dcb97a61772e6ef4c1cc12",
        "title": "失调名 朦胧月影",
        "author": "连静女",
        "content": "朦胧月影，黯淡花阴，独立等多时。\n只恐冤家误约，又怕他、侧近人知。\n千回作念，万般思忆，心下暗猜疑。\n蓦地偷来厮见，抱着郎、语颤声低。\n轻移莲步，暗褪罗裳，携手过廊西。\n已是更阑人静，粉郎恣意怜伊。\n霎时云雨，半晌欢娱，依旧两分飞。\n去也回眸告道，待等奴、兜上鞋儿。",
        "dynasty": "宋",
        "collection_info": null
    },
    {
        "uuid": "174015da1aea849fbe664413309f70db",
        "title": "武陵春 人道有情须有梦",
        "author": "连静女",
        "content": "人道有情须有梦，无梦岂无情。\n夜夜相思直到明。\n有梦怎生成。\n伊若忽然来梦里，邻笛又还惊。\n笛里声声不忍听。\n浑是断肠声。",
        "dynasty": "宋",
        "collection_info": null
    }
]