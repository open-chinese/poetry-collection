[
    {
        "title": "咏梅",
        "author": "吴居仁",
        "content": "岭南十月春渐回，妍暖先到前村梅。\n问君何处识此妙，一枝冷艷随霜开。\n长江凛凛欲崩岸，乃见好事多墙隈。\n初疑渗漉入瘴雾，更恐寂寞埋烟煤。\n微风不动暗香远，淡月入户空徘徊。\n坐看粉黛化羶恶，岂但桃李成舆台。\n我行万里厌穷独，疾病未已心先灰。\n对此不觉三叹息，恐是转侧同南来。\n异乡久处少意绪，破壁相对无根荄。\n古来寒士每如此，一世埋没随蒿莱。\n遁光藏德老不耀，肯与世俗相追陪。\n轮囷离奇多见用，牺尊青黄木为灾。\n含毫吮墨去颜色，况自不必须穿裁。\n岁穷路远莫惆怅，此去保无蜂蝶猜。",
        "dynasty": "宋",
        "collection_info": null
    }
]