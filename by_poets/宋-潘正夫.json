[
    {
        "uuid": "1cabd3593fcf5357c8be99c16751ab2f",
        "title": "悟性寺",
        "author": "潘正夫",
        "content": "乱山深处出楼台，秋入群松万壑哀。\n岚翠逼人清似雾，滩声落石响如雷。",
        "dynasty": "宋",
        "collection_info": null
    },
    {
        "uuid": "e5dc2e6fe0765d0c27fa7f7921e9dd31",
        "title": "题惠山",
        "author": "潘正夫",
        "content": "秋风萧瑟浄岩扃，寂寂澄泉可鉴形。\n比色未饶先玉乳，试甘应合跨中泠。\n梦迴春草花犹落，雪洒松窗酒乍醒。\n须碾月团三百片，不辞来此汲泓渟。",
        "dynasty": "宋",
        "collection_info": null
    },
    {
        "uuid": "1b1fd063218073d8e5fd6f5c7861a31a",
        "title": "澹岩六韵奉呈逊叔侍郎兼寄惠照禅老",
        "author": "潘正夫",
        "content": "祝融之南近湘滨，地出天开戡翠珉。\n金阙不关尘世路，丹葩争发洞宫春。\n迟留杖履寻真惯，怅望烟萝入梦频。\n弈罢空怀烂柯客，云深多失避秦人。\n高悬石栈仙风迥，静对岩扉濯色新。\n借问时翁与禅伯，如何导往许为邻。",
        "dynasty": "宋",
        "collection_info": null
    },
    {
        "uuid": "2bdf2c9ae9498d1ba9c289b0afdbdec7",
        "title": "句",
        "author": "潘正夫",
        "content": "岭开越峤通交趾，路转荆门入九疑。",
        "dynasty": "宋",
        "collection_info": null
    }
]