[
    {
        "title": "忘机",
        "author": "宋伯仁",
        "content": "我以沤为我，沤为我即沤。\n非沤亦非我，机事两忘不。",
        "dynasty": "宋",
        "collection_info": null
    },
    {
        "title": "渔人",
        "author": "宋伯仁",
        "content": "不求豪富不求官，衣钵相传一钓竿。\n醉展绿蓑眠便得，满城风雨自春寒。",
        "dynasty": "宋",
        "collection_info": null
    },
    {
        "title": "春晴",
        "author": "宋伯仁",
        "content": "风淡帘栊花弄影，雨余池馆燕争泥。\n春光去就轻如叶，一任声声杜宇啼。",
        "dynasty": "宋",
        "collection_info": null
    },
    {
        "title": "无题",
        "author": "宋伯仁",
        "content": "落花帘箔雨垂垂，重念长亭折柳时。\n人在一犂春水外，此情唯有鹁鸠知。",
        "dynasty": "宋",
        "collection_info": null
    },
    {
        "title": "村市",
        "author": "宋伯仁",
        "content": "山暗风屯雨，溪浑水浴沙。\n小桥通古寺，疎柳纳残鸦。\n苜蓿重沽酒，芝麻旋点茶。\n愿人长似旧，岁岁插桃花。",
        "dynasty": "宋",
        "collection_info": null
    },
    {
        "title": "初夏",
        "author": "宋伯仁",
        "content": "杜宇枝头雨未干，晓来犹学夜来寒。\n花如旧日全然少，梅亦何心只尔酸。\n世事浅深连酌酒，春光行止一凭阑。\n流莺默默浑无语，只把游人冷眼看。",
        "dynasty": "宋",
        "collection_info": null
    },
    {
        "title": "夏日  其一",
        "author": "宋伯仁",
        "content": "满庭新绿午阴阴，风弄疎帘雨弄晴。\n窗下岸书眠一觉，不知人世有公卿。",
        "dynasty": "宋",
        "collection_info": null
    },
    {
        "title": "夏日  其二",
        "author": "宋伯仁",
        "content": "泓泓圆碧漾新荷，猎猎斜风颤绿莎。\n农事正忙三月后，野田齐唱插秧歌。",
        "dynasty": "宋",
        "collection_info": null
    },
    {
        "title": "夏日  其三",
        "author": "宋伯仁",
        "content": "数点沙鸥掠野塘，雨声初歇水微茫。\n桥边十里荷花荡，输与渔人卧晚凉。",
        "dynasty": "宋",
        "collection_info": null
    },
    {
        "title": "寓兴",
        "author": "宋伯仁",
        "content": "又近重阳节，伤心事可嗟。\n塞鸿河洛志，篱菊古今花。\n苦雨床俱漏，颠风扇莫遮。\n渔船如一叶，快活似侬家。",
        "dynasty": "宋",
        "collection_info": null
    },
    {
        "title": "农家",
        "author": "宋伯仁",
        "content": "茅屋三间槿作篱，白头婆子葺冬衣。\n儿童饱饭黄昏后，短笛横吹唤不归。",
        "dynasty": "宋",
        "collection_info": null
    },
    {
        "title": "观书",
        "author": "宋伯仁",
        "content": "一篝灯影夜窗寒，静展青编子细看。\n会得圣贤千古意，不须场屋苦求官。",
        "dynasty": "宋",
        "collection_info": null
    },
    {
        "title": "夜坐",
        "author": "宋伯仁",
        "content": "柏香烟裏瀹山茶，穷似烧丹道士家。\n窗纸渐明寒月上，一肱清梦入梅花。",
        "dynasty": "宋",
        "collection_info": null
    },
    {
        "title": "简如皋赵买盐",
        "author": "宋伯仁",
        "content": "倾盖相逢尽故人，如君喜色更津津。\n三更虽共金樽月，半日难留玉麈尘。\n淮海浮名徒惹手，田园归计好谋身。\n何时同醉孤山路，笑捻梅花问早春。",
        "dynasty": "宋",
        "collection_info": null
    },
    {
        "title": "月夕得友偶集文选古诗句赋感怀一首",
        "author": "宋伯仁",
        "content": "人生寄一世，但伤知音稀。\n明月何皎皎，游子寒无衣。\n客从远方来，携手同车归。\n愁多知夜长，各在天一涯。\n生平不满百，岁暮一何速。\n冠带自相索，何不策高足。\n还顾望故乡，冉冉孤生竹。\n含意俱未申，谁能为此曲。",
        "dynasty": "宋",
        "collection_info": null
    },
    {
        "title": "秋田小立",
        "author": "宋伯仁",
        "content": "两间茅屋是谁家，浅水汀洲舞荻花。\n牧笛数声红日晚，自惭身世客天涯。",
        "dynasty": "宋",
        "collection_info": null
    },
    {
        "title": "寄海安林监镇",
        "author": "宋伯仁",
        "content": "风摇红叶下林端，又见长淮九月寒。\n诗草未谐唐律吕，菊花如忆晋衣冠。\n目穷鹾竈烟初息，梦想亭沙雨未干。\n客宦有缘随处好，不须来作小场官。",
        "dynasty": "宋",
        "collection_info": null
    },
    {
        "title": "闷中",
        "author": "宋伯仁",
        "content": "一千里外鬓斑斑，枉被微官夺笑颜。\n酒后稍知寒力退，闷中尤惜世途艰。\n丹砂药剂宁如健，钟鼎功名不似闲。\n何日五湖深处住，四窗烟雨纳青山。",
        "dynasty": "宋",
        "collection_info": null
    },
    {
        "title": "答林行父",
        "author": "宋伯仁",
        "content": "男儿未肯着渔蓑，且把屠龙一剑磨。\n宣室岂容无贾谊，词林尚可着廉颇。\n壮怀每被愁怀恼，官况宁如旅况多。\n我欲便归归未得，江南孤负采菱歌。",
        "dynasty": "宋",
        "collection_info": null
    },
    {
        "title": "留春",
        "author": "宋伯仁",
        "content": "春事无多始得晴，江头纔有丽人行。\n柳丝绾住东风脚，落尽桃花去未成。",
        "dynasty": "宋",
        "collection_info": null
    },
    {
        "title": "苦雨督鹾课甚迫",
        "author": "宋伯仁",
        "content": "仆仆驱驰梦不安，猥哉谁恤买鹾官。\n星台阁住春来俸，雨意翻成夜半寒。\n可说话人能几辈，难区处事更多般。\n桃花一日都开了，插满铜瓶亦倦看。",
        "dynasty": "宋",
        "collection_info": null
    },
    {
        "title": "寄旧友二首  其一",
        "author": "宋伯仁",
        "content": "男儿未遇总英雄，漂饭非怜计已穷。\n鲍叔但能知管仲，孔明何必拜庞公。\n秋江萍梗人何处，夜月梅花梦亦同。\n借问选诗编几许，玄晖潇散渐唐风。",
        "dynasty": "宋",
        "collection_info": null
    },
    {
        "title": "寄旧友二首  其二",
        "author": "宋伯仁",
        "content": "微官宁得似穷儒，俛首逢迎气不舒。\n便是伐薪能煮海，何如烧叶自观书。\n半蓬寒雨苕溪酒，一线西风震泽鱼。\n但得此身无繫束，江南有地着顽疎。",
        "dynasty": "宋",
        "collection_info": null
    },
    {
        "title": "通新代者书偶作",
        "author": "宋伯仁",
        "content": "庭阴日日杜鹃啼，问我胡为未赋归。\n官况苦如梅豆小，人情轻似柳绵飞。\n三年独自知操纵，两耳从他说是非。\n瓜戍喜催新代者，獃衫应许换征衣。",
        "dynasty": "宋",
        "collection_info": null
    },
    {
        "title": "秋雨简刘主簿",
        "author": "宋伯仁",
        "content": "秋到天涯未两旬，西风无日不霖霪。\n数行新雁千门晓，十幅轻帆万里心。\n薄宦只宜闻早去，长淮未许作狂吟。\n江南谁倚阑干曲，丹桂香中酒自斟。",
        "dynasty": "宋",
        "collection_info": null
    },
    {
        "title": "寄海安赵路分",
        "author": "宋伯仁",
        "content": "雨湿中秋节，重阳始得晴。\n菊花荣辱重，萍梗去留轻。\n诗卷抄无尽，乡书写未成。\n鲈鱼如钓得，分我一杯羹。",
        "dynasty": "宋",
        "collection_info": null
    },
    {
        "title": "拼桑得替题道院",
        "author": "宋伯仁",
        "content": "煮海三年不等闲，几多归梦绕青山。\n鸢肩诗瘦羞郊岛，蜗角名虚愧触蛮。\n戈淅剑炊恬砑耐，云翻雨覆任痴顽。\n知机人识圆机意，尽在西风一笑间。",
        "dynasty": "宋",
        "collection_info": null
    },
    {
        "title": "归渡柴墟江口",
        "author": "宋伯仁",
        "content": "白头浪裏叶舟轻，全靠樯桅寄死生。\n唯有青山无一事，不忧风雨不忧晴。",
        "dynasty": "宋",
        "collection_info": null
    },
    {
        "title": "送杨提干过淮求辟",
        "author": "宋伯仁",
        "content": "功名会底不为难，莫把登科作等闲。\n豪杰岂容忘矢石，行藏只要识机关。\n天连芳草千家雨，月照长芦四面山。\n但是辟书休自懒，偏亲绿鬓已成斑。",
        "dynasty": "宋",
        "collection_info": null
    },
    {
        "title": "兀坐",
        "author": "宋伯仁",
        "content": "坐对清清一穗香，悄无人语日偏长。\n砚盘数点梅花片，暗引游蜂度粉墙。",
        "dynasty": "宋",
        "collection_info": null
    },
    {
        "title": "晚凉",
        "author": "宋伯仁",
        "content": "两两蝉声送夕阳，竹阴移绿上藤床。\n黄昏急雨无多子，喜得今宵梦亦凉。",
        "dynasty": "宋",
        "collection_info": null
    },
    {
        "title": "湖上",
        "author": "宋伯仁",
        "content": "一泓寒玉浸青山，粧点楼台夕照间。\n歌管满船春未懒，惜无人伴白鸥闲。",
        "dynasty": "宋",
        "collection_info": null
    },
    {
        "title": "都闉遭爇",
        "author": "宋伯仁",
        "content": "融风何事入神州，一扫天衢万百楼。\n莫为朱门夸炙手，又令赤子嘆焦头。\n诗人幸有湖山在，壮士难为富贵谋。\n世事可惊言不尽，得休休处便休休。",
        "dynasty": "宋",
        "collection_info": null
    },
    {
        "title": "赠写梅者",
        "author": "宋伯仁",
        "content": "学画梅花又学诗，不须频说见钱迟。\n知音自有和羹手，祇恐知音未得知。",
        "dynasty": "宋",
        "collection_info": null
    },
    {
        "title": "寓西马塍",
        "author": "宋伯仁",
        "content": "十亩荒林屋数间，门通小艇水湾湾。\n人行远路多嫌僻，我得安居却称闲。\n樽酒相忘霜后菊，一诗难尽雨中山。\n何时漾下浮名事，只与田翁剩往还。",
        "dynasty": "宋",
        "collection_info": null
    },
    {
        "title": "残菊",
        "author": "宋伯仁",
        "content": "黄华十月愈风流，不把重阳作话头。\n昨夜满林霜似雪，笑他红叶冷飕飕。",
        "dynasty": "宋",
        "collection_info": null
    },
    {
        "title": "初冬",
        "author": "宋伯仁",
        "content": "过了重阳便作寒，貂裘心事未容安。\n贫时侯伯人难识，醉裏干坤我自宽。\n红叶已飘千万点，黄花羞对两三般。\n小窗破处须频补，莫放西风正眼看。",
        "dynasty": "宋",
        "collection_info": null
    },
    {
        "title": "西湖晚归  其一",
        "author": "宋伯仁",
        "content": "一轮红日倚青山，只在湖光数里间。\n听得画船人说道，钱塘门到夜深关。",
        "dynasty": "宋",
        "collection_info": null
    },
    {
        "title": "西湖晚归  其二",
        "author": "宋伯仁",
        "content": "风力尖纤酒力微，重添脱下薄绵衣。\n心忙愈觉苏堤远，趁得渔船载得归。",
        "dynasty": "宋",
        "collection_info": null
    },
    {
        "title": "得石刻戏书",
        "author": "宋伯仁",
        "content": "兰亭墨妙总非真，石鼓遗文字亦湮。\n更有断崖刊诅楚，辽哉千载笑亡秦。",
        "dynasty": "宋",
        "collection_info": null
    },
    {
        "title": "观寺中盂兰盆会有嘆",
        "author": "宋伯仁",
        "content": "欣欣来认祖先名，梵杵丁东月二更。\n满地纸钱香篆冷，更无真哭两三声。",
        "dynasty": "宋",
        "collection_info": null
    },
    {
        "title": "羊角埂晚行",
        "author": "宋伯仁",
        "content": "葛裙蒲履帽乌纱，迤逦乘凉到水涯。\n数寺晚钟声未歇，满身明月看荷花。",
        "dynasty": "宋",
        "collection_info": null
    },
    {
        "title": "别妻",
        "author": "宋伯仁",
        "content": "又买扁舟又客游，泪痕羞染黑貂裘。\n西风庭户从潇索，莫把黄花当我愁。",
        "dynasty": "宋",
        "collection_info": null
    },
    {
        "title": "村庄即事",
        "author": "宋伯仁",
        "content": "青旗猎猎又村庄，僊景还他是水乡。\n人近七旬头未白，山无重数叶初黄。\n稻畦明月家家酒，茅屋清歌处处霜。\n满地菊花秋欲老，客怀牢落愧重阳。",
        "dynasty": "宋",
        "collection_info": null
    },
    {
        "title": "勉吟者",
        "author": "宋伯仁",
        "content": "诗不穷人穷乃工，蹇馿宜立灞桥风。\n安排两箇推敲字，岂在梨花院落中。",
        "dynasty": "宋",
        "collection_info": null
    },
    {
        "title": "烂溪",
        "author": "宋伯仁",
        "content": "几家篱落傍溪居，只看青山尽自如。\n隔岸有桥多卖酒，小篮无处不提鱼。\n何时茅屋人同住，旋买瓜田雨自锄。\n寄语牧童休笑我，都缘错读半生书。",
        "dynasty": "宋",
        "collection_info": null
    },
    {
        "title": "泊船吴江",
        "author": "宋伯仁",
        "content": "垂虹一抹跨晴江，好解帆绳繫矮桩。\n水浸碧天天浸月，只消推起小篷窗。",
        "dynasty": "宋",
        "collection_info": null
    },
    {
        "title": "荷包鲊",
        "author": "宋伯仁",
        "content": "买得荷包酒旋沽，荷包惜不是鲈鱼。\n鲈鱼不见张翰辈，自向沧波隠处居。",
        "dynasty": "宋",
        "collection_info": null
    },
    {
        "title": "吴江四桥",
        "author": "宋伯仁",
        "content": "不独吴江第四桥，风波处处险如潮。\n人心但得平如水，浪自滔天橹自摇。",
        "dynasty": "宋",
        "collection_info": null
    },
    {
        "title": "买笺纸",
        "author": "宋伯仁",
        "content": "丁宁黄帽入苏州，吉利桥边泊小舟。\n买得吴笺纔可去，诗成免得向人求。",
        "dynasty": "宋",
        "collection_info": null
    },
    {
        "title": "西津渡",
        "author": "宋伯仁",
        "content": "掀天雪浪镇三边，亿万王师未必然。\n可惜大江如旧日，苦无人着祖生鞭。",
        "dynasty": "宋",
        "collection_info": null
    },
    {
        "title": "登海陵城",
        "author": "宋伯仁",
        "content": "淮楚年年一番秋，西风惯识古谯楼。\n金汤城壁休清野，玉帐英雄未白头。\n霜草万家人冷落，冻云千迭雁绸缪。\n中原目即难修整，且对屯兵说近愁。",
        "dynasty": "宋",
        "collection_info": null
    },
    {
        "title": "寄白子元",
        "author": "宋伯仁",
        "content": "一番书满两番求，千里重来我更羞。\n薄世告人难启口，小官何事不担忧。\n知心唯有长天月，把酒还思故国秋。\n只待菊花开遍了，半蓑寒雨上轻舟。",
        "dynasty": "宋",
        "collection_info": null
    },
    {
        "title": "自叹",
        "author": "宋伯仁",
        "content": "又作淮南客，边尘压鬓毛。\n夜长蛩聒聒，家远雁忉忉。\n把酒天徒问，推篷月正高。\n英雄四方志，休恋故人袍。",
        "dynasty": "宋",
        "collection_info": null
    },
    {
        "title": "闻角",
        "author": "宋伯仁",
        "content": "晓角经秋每厌听，那堪和月在边城。\n从来只说梅花引，未识梅花曲外声。",
        "dynasty": "宋",
        "collection_info": null
    },
    {
        "title": "别朱冷官",
        "author": "宋伯仁",
        "content": "客中奔走易蹉跎，学馆痴留月又过。\n橙蟹醉斟知己重，莼鲈乡话忆人多。\n吴陵今夜三更月，霅水明朝一棹歌。\n船在白苹亭下过，有无传语晒渔蓑。",
        "dynasty": "宋",
        "collection_info": null
    },
    {
        "title": "出陆",
        "author": "宋伯仁",
        "content": "吴陵咫尺是惟扬，徒步方知去路长。\n渔屋试霜芦叶老，酒家留客豆花香。\n秋光浅淡人同瘦，雁影参差我共忙。\n仆子莫嗟行李重，担头强半旧诗囊。",
        "dynasty": "宋",
        "collection_info": null
    },
    {
        "title": "扬州骑鹤楼",
        "author": "宋伯仁",
        "content": "醉倚阑干独黯然，淮南不比数年前。\n只宜跨鹤翩然去，休说腰缠十万钱。",
        "dynasty": "宋",
        "collection_info": null
    },
    {
        "title": "琼花",
        "author": "宋伯仁",
        "content": "莫讶重栽聚八仙，几经边警亦堪怜。\n珠帘十里春狼籍，且把天香作旧年。",
        "dynasty": "宋",
        "collection_info": null
    },
    {
        "title": "值雨",
        "author": "宋伯仁",
        "content": "吴陵两月雨留连，来问琼花雨亦然。\n市酒未销狂客恨，塞鸿先作嫩寒天。\n只忧松下无三径，不管囊中欠一钱。\n扬子渡头风正急，未知何日买归船。",
        "dynasty": "宋",
        "collection_info": null
    },
    {
        "title": "民夫",
        "author": "宋伯仁",
        "content": "阃帅差夫欲太平，浚河纔了又修城。\n挑泥锹镢无休日，失业妻儿有嘆声。\n两箇布衫寒透骨，半盂蒸饭冷无羹。\n何时一统山河了，只向春田带雨耕。",
        "dynasty": "宋",
        "collection_info": null
    },
    {
        "title": "行色",
        "author": "宋伯仁",
        "content": "拟作惟扬数月留，西风劝我买归舟。\n功名得失千年梦，豪杰穷通万斛愁。\n黄菊已花休恋酒，青山何处不登楼。\n渔翁自倚船篷睡，一任男儿白尽头。",
        "dynasty": "宋",
        "collection_info": null
    },
    {
        "title": "瓜洲阻风",
        "author": "宋伯仁",
        "content": "狂风未许放归船，借得僧房半榻眠。\n落雁影收帆脚外，怒涛声到枕头边。\n黄芦叶底秋将老，白羽书中病未痊。\n传语将军多着力，扬州不比旧家年。",
        "dynasty": "宋",
        "collection_info": null
    },
    {
        "title": "焦山简主僧无庵",
        "author": "宋伯仁",
        "content": "轻摇风桨过焦山，山色相留半日闲。\n万顷月波秋雨后，一篝烟翠夕阳间。\n城依铁瓮心尤壮，酒对金峯鬓惜斑。\n愿得淮头来好语，吸江亭下且怡颜。",
        "dynasty": "宋",
        "collection_info": null
    },
    {
        "title": "边头老马",
        "author": "宋伯仁",
        "content": "解下缰绳便欲眠，绝无筋力可胜鞭。\n霜蹄遍识淮南地，夜草犹吞塞北烟。\n怕逐綵旗排偃月，宁思金镫趁朝天。\n华山自有安身处，试问将军在几年。",
        "dynasty": "宋",
        "collection_info": null
    },
    {
        "title": "夜过乌镇",
        "author": "宋伯仁",
        "content": "望极模糊古树林，弯弯溪港似难寻。\n荻芦花重霜初下，桑柘阴移月未沉。\n恨别情怀虽恋酒，送衣时节怕闻砧。\n夜行船上山歌意，说尽还家一片心。",
        "dynasty": "宋",
        "collection_info": null
    },
    {
        "title": "家书",
        "author": "宋伯仁",
        "content": "未得还乡泪欲珠，一书封了又踌躇。\n家人会得征夫意，门外西风即是书。",
        "dynasty": "宋",
        "collection_info": null
    },
    {
        "title": "看邸报",
        "author": "宋伯仁",
        "content": "朝家日日有迁除，休说人才媿国初。\n岩穴几多茅盖屋，安知不是孔明庐。",
        "dynasty": "宋",
        "collection_info": null
    },
    {
        "title": "荷叶浦",
        "author": "宋伯仁",
        "content": "小舡摇荡水中央，喜得归程近帝乡。\n秋与荻花俱淡薄，地名荷叶素凄凉。\n几番来往人虽熟，两月奔波话更长。\n巡检不知何日满，一堤衰柳对夕阳。",
        "dynasty": "宋",
        "collection_info": null
    },
    {
        "title": "到家",
        "author": "宋伯仁",
        "content": "尘压征裘满，今朝喜到家。\n牵衣儿欲泪，满地菊初花。\n瓦甑添蒸芋，铜铛旋煮茶。\n安贫儒者事，何必恋天涯。",
        "dynasty": "宋",
        "collection_info": null
    },
    {
        "title": "简张寄翁秀才",
        "author": "宋伯仁",
        "content": "徽外琴声局外棋，此心能得几人知。\n纵横谩说三千字，陶写须吟百一诗。\n秋到蓼花蝉噪后，雨敲荷叶钓归时。\n西湖尽着张公子，莫把吟篷月共移。",
        "dynasty": "宋",
        "collection_info": null
    },
    {
        "title": "送马廿七秀才归小枯村",
        "author": "宋伯仁",
        "content": "轻轻飞絮扑花枝，喜傍兰亭说旧诗。\n君去小枯应为我，细看山带晚晴时。",
        "dynasty": "宋",
        "collection_info": null
    },
    {
        "title": "上安晚先生郑左相",
        "author": "宋伯仁",
        "content": "直上昭文便乞闲，貂蝉鬓底未全斑。\n静看世事千年后，总在梅花一笑间。\n松菊主宾虽自得，君王休戚暗相关。\n更须正笏岩廊上，整顿皇家若泰山。",
        "dynasty": "宋",
        "collection_info": null
    },
    {
        "title": "题李长啸漕元赁居",
        "author": "宋伯仁",
        "content": "可种梅花便可居，此身安处即吾庐。\n胸中丘壑无今古，笔底烟霞自卷舒。\n着脚且坚君子操，知心自有圣人书。\n吾侪幸是苕川客，只好溪头学钓鱼。",
        "dynasty": "宋",
        "collection_info": null
    },
    {
        "title": "呈菊坡先生陈枢使",
        "author": "宋伯仁",
        "content": "但知猿鹤伴闲居，不觉忧时鬓已疎。\n对客怕言今日事，挑灯重读少年书。\n楼迎山色诗堪画，门对梅花月共锄。\n相业累兴明主意，先生只恐自踌躇。",
        "dynasty": "宋",
        "collection_info": null
    },
    {
        "title": "和浙东童仓使建昌家圃梅花玉雪亭诗三首  其一",
        "author": "宋伯仁",
        "content": "要识生涯便有涯，暗香丛裏作人家。\n纷纷红紫休相角，别是春风一样花。",
        "dynasty": "宋",
        "collection_info": null
    },
    {
        "title": "和浙东童仓使建昌家圃梅花玉雪亭诗三首  其二",
        "author": "宋伯仁",
        "content": "云绕疎篱水绕亭，主人清处着梅清。\n虽然借得坡翁意，人与梅花更有情。",
        "dynasty": "宋",
        "collection_info": null
    },
    {
        "title": "和浙东童仓使建昌家圃梅花玉雪亭诗三首  其三",
        "author": "宋伯仁",
        "content": "黄昏约略酒醒时，塞管何烦特地吹。\n是则调羹消息早，不妨留伴月鈎垂。",
        "dynasty": "宋",
        "collection_info": null
    },
    {
        "title": "寄题天台王主簿约牖",
        "author": "宋伯仁",
        "content": "世道巇岖可厌寻，牖名以约孰知音。\n数櫺秋雨千年事，一剔寒篝万古心。\n山入酒巵青耿耿，风摇槐影绿愔愔。\n坎爻六四君休说，笑拍阑干月满襟。",
        "dynasty": "宋",
        "collection_info": null
    },
    {
        "title": "贺游先生再入元枢",
        "author": "宋伯仁",
        "content": "粤从宝绍历嘉淳，国事如棋局几新。\n欲识万年占气脉，须教一着顿精神。\n重臣休惮头盈雪，赤子咸期屋自春。\n天下倚公心更切，泰山宗社在垂绅。",
        "dynasty": "宋",
        "collection_info": null
    },
    {
        "title": "贺凤山先生李文昌赴召",
        "author": "宋伯仁",
        "content": "国老如公仅几人，岂宜长啸太湖滨。\n畴咨宰相调元化，诏趣尚书侍紫宸。\n欲振国威千载立，当从局面一番新。\n先生莫作前时看，多少枯根望早春。",
        "dynasty": "宋",
        "collection_info": null
    },
    {
        "title": "呈可斋先生陈侍郎",
        "author": "宋伯仁",
        "content": "男儿心事少陵诗，不与英雄说又谁。\n衰鬓未甘无用处，壮怀图见太平时。\n休惭夜雨挑寒灺，喜听春枰改旧棋。\n一信暖风花万蕾，孤根应发冻梅枝。",
        "dynasty": "宋",
        "collection_info": null
    },
    {
        "title": "呈留耕先生王侍郎",
        "author": "宋伯仁",
        "content": "夜雨篝灯梦未闲，十年殊愧屋头山。\n喜闻局面棋声别，不惮吟髭雪样斑。\n渔钓醉歌人所愿，功名心事国相关。\n辟书笑倒梅边鹤，尽在先生指顾间。",
        "dynasty": "宋",
        "collection_info": null
    },
    {
        "title": "贺元枢游先生除右相",
        "author": "宋伯仁",
        "content": "元枢登相未为奇，奇在先生甚懒为。\n四海熙熙今有日，九重眷眷已多时。\n人才岂用拘彝调，边事常如援拙棋。\n天下儿童颂君实，太平欣卜万年基。",
        "dynasty": "宋",
        "collection_info": null
    },
    {
        "title": "贺鹤林吴尚书赴召除隆兴",
        "author": "宋伯仁",
        "content": "鸾翔芝检下溪堂，醉梦惊回午正凉。\n宠报帝俞催宰相，且将州绂召文昌。\n苹花襟袖宫花近，诗草帘栊谏草香。\n大化一新多吉士，卷阿历历告成王。",
        "dynasty": "宋",
        "collection_info": null
    },
    {
        "title": "寄郑贡父秀才",
        "author": "宋伯仁",
        "content": "至友惜分飞，嘹嘹雁独知。\n想斟新社酒，多读盛唐诗。\n白髮愁何虑，清贫久却宜。\n曾观时事否，又是一盘棋。",
        "dynasty": "宋",
        "collection_info": null
    },
    {
        "title": "送庐陵王月窗秀才之武昌谒秋壑贾侍郎",
        "author": "宋伯仁",
        "content": "一緉芒鞋一橐诗，等闲西上欲何之。\n青原山下家虽远，黄鹤楼前笛未吹。\n秋壑最宜秋到后，月窗当趁月明时。\n问君如见调羹手，说寄梅花寄阿谁。",
        "dynasty": "宋",
        "collection_info": null
    },
    {
        "title": "上存耕先生赵大资",
        "author": "宋伯仁",
        "content": "清朝登用旧英耆，圣主忧民展皱眉。\n万寓已绵千岁脉，十年新改一盘棋。\n吟髭雪映尧黄屋，讲厦春生汉玉巵。\n补衮日增盘石重，诗人喜见太平时。",
        "dynasty": "宋",
        "collection_info": null
    },
    {
        "title": "题象山县栖霞观应真亭简住持张羽士  其一",
        "author": "宋伯仁",
        "content": "杜鹃声裏立东风，山色应怜鬓已蓬。\n二麦晓寒新雨后，一年春事落花中。\n醉斟浮蚁邀仙客，笑揖飞鸥问钓翁。\n檐外万竿君子竹，虚心能得几人同。",
        "dynasty": "宋",
        "collection_info": null
    },
    {
        "title": "题象山县栖霞观应真亭简住持张羽士  其二",
        "author": "宋伯仁",
        "content": "万玉丛中屋四檐，柳花时候笑掀髯。\n谁将海上山千点，幻作人间画一缣。\n药竈未寒丹可炼，春风犹力酒宜添。\n透瓶泉冷无人酌，输与黄冠自养恬。",
        "dynasty": "宋",
        "collection_info": null
    },
    {
        "title": "寄题临江玉实斋司户百花洲",
        "author": "宋伯仁",
        "content": "锦囊诗裏识花洲，何日清江得醉游。\n百亩故园重饾饤，四贤遗像愈风流。\n香浮红树春应早，雪压寒梅月想留。\n我有烟波鱼具了，一丝风底愿维舟。",
        "dynasty": "宋",
        "collection_info": null
    },
    {
        "title": "寄呈东甽先生曹侍郎",
        "author": "宋伯仁",
        "content": "芝书催觐已多时，底事归班似懒归。\n诸老正缘无定说，先生只得暗知机。\n柳花樽俎春千点，竹屋云山绿四围。\n东甽东边行乐遍，不妨款曲上黄扉。",
        "dynasty": "宋",
        "collection_info": null
    },
    {
        "title": "曹娥谢赵菊庄相访",
        "author": "宋伯仁",
        "content": "江程潮汛小，沙碛缆行舟。\n挈酒寻诗好，披心话客愁。\n云归山欲晚，风急雨如秋。\n可惜相逢处，匆匆不少留。",
        "dynasty": "宋",
        "collection_info": null
    },
    {
        "title": "寄呈检正徐侍郎",
        "author": "宋伯仁",
        "content": "纹楸一着响新棋，惊起英雄睡足时。\n南渡欲恢前汉业，北窗谁恋晚唐诗。\n熬波沧海徒劳尔，举酒青天欲问之。\n吾道正归公造化，暖风须到落花枝。",
        "dynasty": "宋",
        "collection_info": null
    },
    {
        "title": "题智门寺寄住山伊岩玉老  其一",
        "author": "宋伯仁",
        "content": "紫微深处着招提，古蹟名臣事两奇。\n宣子画由高庙治，越王心有孝宗知。\n万竿玉立春来早，六角池深月上迟。\n禅定十年帘不卷，不知门外几盘棋。",
        "dynasty": "宋",
        "collection_info": null
    },
    {
        "title": "题智门寺寄住山伊岩玉老  其二",
        "author": "宋伯仁",
        "content": "笋轿衝烟落翠巅，白岩山裏借床眠。\n饱听溪水云深处，笑索梅花雪后天。\n几世世修三世福，万灯灯是一灯缘。\n吾生误读磨崖颂，落得吴霜点鬓边。",
        "dynasty": "宋",
        "collection_info": null
    },
    {
        "title": "谢沿海制使颜侍郎举",
        "author": "宋伯仁",
        "content": "羞把床头短铗弹，弓裘殊媿一丝官。\n但知晓雪侵髭满，不拟春风着眼看。\n东閤选抡前固有，西班腾踏近尤难。\n先生浓点陶镕笔，安得梅花月共寒。",
        "dynasty": "宋",
        "collection_info": null
    },
    {
        "title": "谢浙东赵宪使举",
        "author": "宋伯仁",
        "content": "未肯归耕负郭田，举杯方欲问青天。\n乡心固忆张翰鲙，壮志还思祖逖鞭。\n政化一番新事业，春风千里頼陶甄。\n男儿得遇人知己，愿听鸡声夜不眠。",
        "dynasty": "宋",
        "collection_info": null
    },
    {
        "title": "赠僧妙源新创宝叶庵",
        "author": "宋伯仁",
        "content": "立锥无地未为穷，况有三椽似鹤笼。\n细纳海山听夜雨，旋栽松竹引秋风。\n诗如东野肩头瘦，禅与西来鼻孔同。\n他日寺成君记取，维摩床画雪岩翁。",
        "dynasty": "宋",
        "collection_info": null
    },
    {
        "title": "秋风歌上游丞相及台谏",
        "author": "宋伯仁",
        "content": "噫吁嚱，秋风从天来，一扫酷吏热。\n嗷嗷天下心，无復苦炊爇。\n丛丛篱边花，幽香知素节。\n与花同一啸，世事花能说。\n前兮酷暑在，击楫志如铁。\n岂无如谢安，围棋声未歇。\n胸中森甲兵，千里胜自决。\n诗人扪蝨穷，忧时心惙惙。\n歌秋风兮歌国风，问知音兮问豪杰。",
        "dynasty": "宋",
        "collection_info": null
    },
    {
        "title": "四十",
        "author": "宋伯仁",
        "content": "役役人间世，齐头四十年。\n读书虽未已，作事亦徒然。\n宦业蕉中鹿，生涯叶底蝉。\n愿逢时务好，一榻醉时眠。",
        "dynasty": "宋",
        "collection_info": null
    },
    {
        "title": "寓目  其一",
        "author": "宋伯仁",
        "content": "暖风轻拨绣帘开，放入双双紫燕来。\n燕子似于人有旧，细衔花片落粧台。",
        "dynasty": "宋",
        "collection_info": null
    },
    {
        "title": "寓目  其二",
        "author": "宋伯仁",
        "content": "昼景逢春渐渐长，博山添爇半匙香。\n梅花一片娇无力，自趁晴风过粉墙。",
        "dynasty": "宋",
        "collection_info": null
    },
    {
        "title": "久雨",
        "author": "宋伯仁",
        "content": "暗数春来雨，曾无两日晴。\n树连山莫辨，桥与水俱平。\n闭户惟便懒，逢人且问耕。\n海棠花落尽，顦顇几流莺。",
        "dynasty": "宋",
        "collection_info": null
    },
    {
        "title": "访高菊磵",
        "author": "宋伯仁",
        "content": "可惜吴中不见君，短篷空载一溪云。\n知君已到孤山下，日日梅花酒半醺。",
        "dynasty": "宋",
        "collection_info": null
    },
    {
        "title": "张监税新居",
        "author": "宋伯仁",
        "content": "为爱滩头只两家，也来随分作生涯。\n依山筑屋先栽柳，买地为园旋种花。\n聊把功名循世态，只凭诗酒度年华。\n与梅一夜论心事，石鼎茶干月未斜。",
        "dynasty": "宋",
        "collection_info": null
    },
    {
        "title": "寻孙花翁",
        "author": "宋伯仁",
        "content": "东风吹雨湿西湖，未许苏堤酒剩酤。\n试向花翁问花讯，不知花似去年无。",
        "dynasty": "宋",
        "collection_info": null
    },
    {
        "title": "春雪不止",
        "author": "宋伯仁",
        "content": "春来雪意愈迟遛，又学飞绵过小楼。\n暖逐东风虽易化，猛如前月未容休。\n莺花消息孤诗课，蚕麦生涯累客愁。\n莫道远人多冻杀，王师亦有在边头。",
        "dynasty": "宋",
        "collection_info": null
    },
    {
        "title": "无事",
        "author": "宋伯仁",
        "content": "日日溪头看好山，尘嚣无一可相关。\n梅花未必能如我，花谢花开未得閒。",
        "dynasty": "宋",
        "collection_info": null
    },
    {
        "title": "访林可山",
        "author": "宋伯仁",
        "content": "可山无日不吟诗，我欲论诗未有期。\n几次孤山明月下，手挼梅蕊立多时。",
        "dynasty": "宋",
        "collection_info": null
    },
    {
        "title": "简施芸隠",
        "author": "宋伯仁",
        "content": "雪后东风作峭寒，客怀零乱客眉攒。\n杭州虽近西湖月，宁似湖州把钓竿。",
        "dynasty": "宋",
        "collection_info": null
    },
    {
        "title": "丁家村",
        "author": "宋伯仁",
        "content": "不满十来家，门闾半以柴。\n日烘兰入鼻，风掠草侵鞋。\n土酒融春兴，行歌放客怀。\n何须高买屋，一一近天街。",
        "dynasty": "宋",
        "collection_info": null
    },
    {
        "title": "再会夏石芝",
        "author": "宋伯仁",
        "content": "自与君相别，骎骎已数年。\n一缄书不寄，千里梦徒然。\n雨店花新长，风櫺月几圆。\n岭梅无恙否，愁满鬓丝边。",
        "dynasty": "宋",
        "collection_info": null
    },
    {
        "title": "旧同官张法曹",
        "author": "宋伯仁",
        "content": "熬波同看楚天秋，多少艰难说未休。\n今日共依湖柳住，梦中犹怕踏边头。",
        "dynasty": "宋",
        "collection_info": null
    },
    {
        "title": "雪后",
        "author": "宋伯仁",
        "content": "暖地难为雪，春天易得晴。\n落梅狂客意，啼鸟故园声。\n愁乐从他事，湖山寄此生。\n愿将身与世，浑似柳梢轻。",
        "dynasty": "宋",
        "collection_info": null
    },
    {
        "title": "纸鹞",
        "author": "宋伯仁",
        "content": "弄假如真舞碧空，吹嘘全在一丝风。\n唯惭尺五天将近，犹在儿童掌握中。",
        "dynasty": "宋",
        "collection_info": null
    },
    {
        "title": "湖上新晴",
        "author": "宋伯仁",
        "content": "湖边膏雨弄晴时，桃杏红争锦一机。\n杨柳也如新及第，向人争舞绿罗衣。",
        "dynasty": "宋",
        "collection_info": null
    },
    {
        "title": "晚春溪行",
        "author": "宋伯仁",
        "content": "青山数里一溪横，片片花边舞燕轻。\n耕遍水田新雨足，晴天晓色柳风清。",
        "dynasty": "宋",
        "collection_info": null
    },
    {
        "title": "闷甚",
        "author": "宋伯仁",
        "content": "酴醾开已残，窗户尚轻寒。\n往事多因拙，清尊强自宽。\n对妻怜病久，顾影易心酸。\n更展渊明集，从头子细看。",
        "dynasty": "宋",
        "collection_info": null
    },
    {
        "title": "雨中",
        "author": "宋伯仁",
        "content": "终日翻盆雨，池亭晚更凉。\n对琴思古意，酾酒惜韶光。\n绿涨便鸥懒，残花笑蝶忙。\n高田皆可插，好与报君王。",
        "dynasty": "宋",
        "collection_info": null
    },
    {
        "title": "妙智庵",
        "author": "宋伯仁",
        "content": "结屋占山巅，源流未有年。\n便非真隠者，且喜得安然。\n石洞云同卧，茶铛客对煎。\n我来聊小憩，诗满夕阳天。",
        "dynasty": "宋",
        "collection_info": null
    },
    {
        "title": "嘲不识字",
        "author": "宋伯仁",
        "content": "难字逢人问，村中一小儿。\n璋麞宁易辨，亥豕似堪疑。\n卤莽原非莽，耕犂别字犂。\n识丁何足道，煮字不充饥。",
        "dynasty": "宋",
        "collection_info": null
    },
    {
        "title": "村学究",
        "author": "宋伯仁",
        "content": "八九顽童一草庐，土朱勤点七言书。\n晚听学长吹樵笛，国子先生殆不如。",
        "dynasty": "宋",
        "collection_info": null
    },
    {
        "title": "读林可山西湖衣钵",
        "author": "宋伯仁",
        "content": "梅花花下月黄昏，独自行歌掩竹门。\n只道梅花全属我，不知和靖有仍孙。",
        "dynasty": "宋",
        "collection_info": null
    },
    {
        "title": "寄楼云卧",
        "author": "宋伯仁",
        "content": "云卧西湖又几年，吟鞍多在酒鑪边。\n定知今古皆春梦，不把功名作宿缘。\n芳草满汀山带雨，黄梅落地水连天。\n相逢未说江南事，且问何时理钓船。",
        "dynasty": "宋",
        "collection_info": null
    },
    {
        "title": "村姑二首  其一",
        "author": "宋伯仁",
        "content": "翠鬟双妥未梳头，纺纬车边坐欲羞。\n几度采桑归较晚，阿孃疑看落花愁。",
        "dynasty": "宋",
        "collection_info": null
    },
    {
        "title": "村姑二首  其二",
        "author": "宋伯仁",
        "content": "底事蹉跎二八年，嫁时装着未周旋。\n年年织得新丝绢，又被家翁作税钱。",
        "dynasty": "宋",
        "collection_info": null
    },
    {
        "title": "简吴荆溪",
        "author": "宋伯仁",
        "content": "薄宦从来错，宁容着意求。\n自惭千里梦，空作一番愁。\n笑我人如昨，知心雨未休。\n荆溪清彻底，愿泊钓鱼舟。",
        "dynasty": "宋",
        "collection_info": null
    },
    {
        "title": "学馆閒题",
        "author": "宋伯仁",
        "content": "据见定时俱是足，苦思量处便成痴。\n请君打退閒烦恼，啜粥烹茶细和诗。",
        "dynasty": "宋",
        "collection_info": null
    },
    {
        "title": "答林巡检惠诗",
        "author": "宋伯仁",
        "content": "客久情怀恶，逢人懒说诗。\n不堪秋到后，将近雁来时。\n欹枕皆归梦，同心只旧知。\n渊明篱下菊，谁伴傲霜枝。",
        "dynasty": "宋",
        "collection_info": null
    },
    {
        "title": "秋花",
        "author": "宋伯仁",
        "content": "凤儿花杂雁来红，更有鷄冠弄紫茸。\n可笑倚阑人醉后，只将青眼看芙蓉。",
        "dynasty": "宋",
        "collection_info": null
    },
    {
        "title": "早秋",
        "author": "宋伯仁",
        "content": "秋天一饷晚风凉，笑语人传早稻香。\n楼上醉时帘半捲，愁添客鬓两苍苍。",
        "dynasty": "宋",
        "collection_info": null
    },
    {
        "title": "别友人",
        "author": "宋伯仁",
        "content": "菊花村晚雁来天，同住兰舟未十年。\n今日送君须尽醉，离人独上洞庭船。",
        "dynasty": "宋",
        "collection_info": null
    },
    {
        "title": "对菊",
        "author": "宋伯仁",
        "content": "少有惺惺得到头，此心何苦懒方收。\n五湖烟雨常如昔，一稔功名自不由。\n世事莫将真箇看，客程难作旧时留。\n人间岂少渊明□，见着黄花便合羞。",
        "dynasty": "宋",
        "collection_info": null
    },
    {
        "title": "累字戏作解愁吟简旧同寮",
        "author": "宋伯仁",
        "content": "愁。\n知不。\n空白头。\n心事惊秋。\n归兴满沧洲。\n貂蝉虽出兜鍪。\n功名有愧黑貂裘。\n夷齐与盗跖总荒丘。\n无非蘧蘧栩栩梦庄周。\n空教笑倒江上烟雨汀鸥。\n一琴一剑一童一鹤一茶瓯。\n自不须苦苦高卧元龙百尺楼。\n着眼看翻云覆雨处豪杰总成羞。\n牙旗金甲蹇馿破帽穷通一任前修。\n五湖千万顷明月则尽可棹歌横钓舟。",
        "dynasty": "宋",
        "collection_info": null
    },
    {
        "title": "苏州有感",
        "author": "宋伯仁",
        "content": "秋意满姑苏，扁舟忆五湖。\n铃声边报急，帆影客心孤。\n野港青如染，遥山澹欲无。\n英雄应念我，时事满银鬚。",
        "dynasty": "宋",
        "collection_info": null
    },
    {
        "title": "棋",
        "author": "宋伯仁",
        "content": "乱鸦飞鹭势纵横，对面机心岂易萌。\n一着错时都是错，宁无冷眼看输赢。",
        "dynasty": "宋",
        "collection_info": null
    },
    {
        "title": "水边闻雁",
        "author": "宋伯仁",
        "content": "芦花新有雁，四面水连天。\n清浄非人世，吾诗咏不全。",
        "dynasty": "宋",
        "collection_info": null
    },
    {
        "title": "嘲醉者",
        "author": "宋伯仁",
        "content": "李白日斟三百盏，醉时宁记脱朝靴。\n一千八十万杯酒，百岁消磨未是多。",
        "dynasty": "宋",
        "collection_info": null
    },
    {
        "title": "村",
        "author": "宋伯仁",
        "content": "又是江南割稻天，家家儿女笑相牵。\n芙蓉占断清溪水，独许渔人醉舣船。",
        "dynasty": "宋",
        "collection_info": null
    },
    {
        "title": "离维扬",
        "author": "宋伯仁",
        "content": "不为鲈鱼忆故乡，只缘心事近重阳。\n鬓丝添得三分白，空被黄花笑一场。",
        "dynasty": "宋",
        "collection_info": null
    },
    {
        "title": "维扬万花园",
        "author": "宋伯仁",
        "content": "细柳营基锁绿苔，万花新种小亭台。\n芙蓉喜见江南客，故向西风一夜开。",
        "dynasty": "宋",
        "collection_info": null
    },
    {
        "title": "雨中远望",
        "author": "宋伯仁",
        "content": "山匝浓云水匝天，秋容黯淡荻花边。\n潇湘八景谁收去，留下波心小钓船。",
        "dynasty": "宋",
        "collection_info": null
    },
    {
        "title": "劝僧还乡",
        "author": "宋伯仁",
        "content": "世事无过尔尔，禅心只好休休。\n江上数峯如削，西风不碍归舟。",
        "dynasty": "宋",
        "collection_info": null
    },
    {
        "title": "舟中九日",
        "author": "宋伯仁",
        "content": "巴得重阳未到家，短篷根底忆黄花。\n乌纱不为西风舞，空与同舟说孟嘉。",
        "dynasty": "宋",
        "collection_info": null
    },
    {
        "title": "安居",
        "author": "宋伯仁",
        "content": "穷通岂在苦劳神，且作安居懒散人。\n买地种花多种竹，煮茶邀客也邀邻。\n求名岂识书三上，得兴无过醉一巡。\n喜得满𥰭收芋栗，杜陵应未笑全贫。",
        "dynasty": "宋",
        "collection_info": null
    },
    {
        "title": "有感",
        "author": "宋伯仁",
        "content": "窗户清清半掩门，小儿揩泪立黄昏。\n几多心事无人问，独看梅花月半痕。",
        "dynasty": "宋",
        "collection_info": null
    },
    {
        "title": "听琴",
        "author": "宋伯仁",
        "content": "静夜听鸣琴，秋风动幽谷。\n何为钟子期，千古无人续。",
        "dynasty": "宋",
        "collection_info": null
    },
    {
        "title": "楮先生",
        "author": "宋伯仁",
        "content": "先生邂逅龙亭日，多少云仍满世间。\n千古典谟文独记，九流毫髮事相关。\n代庖阿堵名尤重，制甲防边职未閒。\n只与道人为鹤帐，始能清梦绕湖山。",
        "dynasty": "宋",
        "collection_info": null
    },
    {
        "title": "岁旦",
        "author": "宋伯仁",
        "content": "居閒无贺客，早起只如常。\n桃版随人换，梅花隔岁香。\n春风回笑语，云气卜丰穰。\n柏酒何劳劝，心平寿自长。",
        "dynasty": "宋",
        "collection_info": null
    },
    {
        "title": "五老  其一",
        "author": "宋伯仁",
        "content": "壮年期佐汉中兴，岂谓蟠螭睡不醒。\n可惜满床廷对稿，白头翻录道家经。",
        "dynasty": "宋",
        "collection_info": null
    },
    {
        "title": "五老  其二",
        "author": "宋伯仁",
        "content": "髀肉丰腴鬓髮疎，将军健饭待何如。\n七禽不了中原事，羞读君王问劳书。",
        "dynasty": "宋",
        "collection_info": null
    },
    {
        "title": "五老  其三",
        "author": "宋伯仁",
        "content": "齿髮俱无背已驼，雨耕摩破几青蓑。\n高皇庆寿推恩诏，暗读全文忘不多。",
        "dynasty": "宋",
        "collection_info": null
    },
    {
        "title": "五老  其四",
        "author": "宋伯仁",
        "content": "短髮衰髯一棹船，白头波浪几掀天。\n儿孙各占芦花住，网得鲈鱼即酒钱。",
        "dynasty": "宋",
        "collection_info": null
    },
    {
        "title": "五老  其五",
        "author": "宋伯仁",
        "content": "着破箱中欲嫁衣，翠颦何止只忧葵。\n春来偷摘斑斑髮，泪湿菱花只自知。",
        "dynasty": "宋",
        "collection_info": null
    },
    {
        "title": "远访友人不值",
        "author": "宋伯仁",
        "content": "寒食花枝插满头，长亭搔首晚悠悠。\n灞陵老子无人识，别是天涯一段愁。",
        "dynasty": "宋",
        "collection_info": null
    },
    {
        "title": "寄征夫",
        "author": "宋伯仁",
        "content": "待君君未归，寄书书不去。\n寄书书可去，有意殊难语。\n深夜弹琵琶，思君在何处，知君在何处。\n不禁春事已阑珊，东风吹起杨花絮，东风吹落杨花絮。",
        "dynasty": "宋",
        "collection_info": null
    },
    {
        "title": "客楼戏集唐人句",
        "author": "宋伯仁",
        "content": "门掩杨花一夜风，自怜羁客尚飘篷。\n不堪吟罢东回首，鸟傍岩花戏晚红。",
        "dynasty": "宋",
        "collection_info": null
    },
    {
        "title": "赠僧了性",
        "author": "宋伯仁",
        "content": "虽然年纪小，胸次已江湖。\n贝叶连宵看，梅花一样臞。\n记诗诚敢许，戒酒恐应无。\n好向苏堤上，行行掐数珠。",
        "dynasty": "宋",
        "collection_info": null
    },
    {
        "title": "醉中登楼",
        "author": "宋伯仁",
        "content": "明主何尝弃浩然，杯中有物且随缘。\n倚楼心事谁消遣，一点飞禽落钓船。",
        "dynasty": "宋",
        "collection_info": null
    },
    {
        "title": "嘲燕",
        "author": "宋伯仁",
        "content": "年来乳燕亦堪羞，不学杨花得自由。\n飞过几家门户去，直须寻见最高楼。",
        "dynasty": "宋",
        "collection_info": null
    },
    {
        "title": "瓶梅",
        "author": "宋伯仁",
        "content": "南枝斜插古军持，瘦影参差落砚池。\n莫道人家窗户暖，等閒忘却陇头时。",
        "dynasty": "宋",
        "collection_info": null
    },
    {
        "title": "春半",
        "author": "宋伯仁",
        "content": "春到已多时，游人替衲衣。\n柳眠莺唤醒，花瘦雨添肥。\n官事痴能了，人情久易非。\n一贫能自守，赢得掩柴扉。",
        "dynasty": "宋",
        "collection_info": null
    },
    {
        "title": "散愁四首  其一",
        "author": "宋伯仁",
        "content": "着意功名四十年，柳花空满鬓丝边。\n男儿无补朝廷事，有愧饥餐困即眠。",
        "dynasty": "宋",
        "collection_info": null
    },
    {
        "title": "散愁四首  其二",
        "author": "宋伯仁",
        "content": "小楼呼酒揖青山，翠碧珑璁一笑间。\n山若有情应问我，如何犹似野人閒。",
        "dynasty": "宋",
        "collection_info": null
    },
    {
        "title": "散愁四首  其三",
        "author": "宋伯仁",
        "content": "清贫如水尽无妨，只愿伊周立庙堂。\n扶起太平千载脉，且随农父乐耕桑。",
        "dynasty": "宋",
        "collection_info": null
    },
    {
        "title": "散愁四首  其四",
        "author": "宋伯仁",
        "content": "旋买犁锄学种田，一声长啸霅溪边。\n微茫白水山如画，好箇江南万里天。",
        "dynasty": "宋",
        "collection_info": null
    },
    {
        "title": "午睡",
        "author": "宋伯仁",
        "content": "午梦惊回笋簟凉，坦夷襟度即潇湘。\n诗高自与梅花好，食淡方知菜味长。\n事说万端多画虎，人无一念不亡羊。\n满头飞絮春零乱，莫笑狂夫老更狂。",
        "dynasty": "宋",
        "collection_info": null
    },
    {
        "title": "酒边",
        "author": "宋伯仁",
        "content": "一醉復一醉，陶陶醉未休。\n何伤于日月，知我者春秋。\n万事难追昔，千金不解愁。\n白鸥飞浩荡，此兴属渔舟。",
        "dynasty": "宋",
        "collection_info": null
    },
    {
        "title": "小舟晚赏荷花",
        "author": "宋伯仁",
        "content": "天浮月影水浮天，路绕山头树绕烟。\n船小小行人意适，藕花新索酒杯传。",
        "dynasty": "宋",
        "collection_info": null
    },
    {
        "title": "清明插柳",
        "author": "宋伯仁",
        "content": "清明是处插垂杨，院宇深深绿翠藏。\n心地不为尘俗累，不簪杨柳也何妨。",
        "dynasty": "宋",
        "collection_info": null
    },
    {
        "title": "晚春二首  其一",
        "author": "宋伯仁",
        "content": "风甃残花满地红，别离樽俎谩匆匆。\n春光未肯收心去，却在荼䕷细影中。",
        "dynasty": "宋",
        "collection_info": null
    },
    {
        "title": "晚春二首  其二",
        "author": "宋伯仁",
        "content": "绿阴阴裏惜韶华，自缚筠梢扫落花。\n可笑游人心未懒，杜鹃啼处拨琵琶。",
        "dynasty": "宋",
        "collection_info": null
    },
    {
        "title": "清和",
        "author": "宋伯仁",
        "content": "诗债还无足，家园亦倦看。\n客游宜致仕，午睡当之官。\n舌笑张仪在，心凭达摩安。\n清和天气好，应免夹衣寒。",
        "dynasty": "宋",
        "collection_info": null
    },
    {
        "title": "久坐",
        "author": "宋伯仁",
        "content": "坐久如忘世，松窗日未斜。\n营巢鸦噪树，作梦蝶眠花。\n易课推三画，医方录数家。\n瓶笙声未绝，更点土山茶。",
        "dynasty": "宋",
        "collection_info": null
    },
    {
        "title": "戏作",
        "author": "宋伯仁",
        "content": "青梅黄尽雨无多，柳影重重午日过。\n忽听隔篱人语笑，采莲艇子上新河。",
        "dynasty": "宋",
        "collection_info": null
    },
    {
        "title": "玉泉寺金鱼",
        "author": "宋伯仁",
        "content": "金鳞韬隠已多时，寺壁重泥又有诗。\n龙若久怀霖雨志，不应蟠屈小方池。",
        "dynasty": "宋",
        "collection_info": null
    },
    {
        "title": "僻居",
        "author": "宋伯仁",
        "content": "居僻恬无事，开轩挹晚晴。\n雨耽云脚重，风约燕身轻。\n有子争梨栗，无朋问死生。\n每忧人载酒，剥啄打门声。",
        "dynasty": "宋",
        "collection_info": null
    },
    {
        "title": "倦吟",
        "author": "宋伯仁",
        "content": "竞病推敲欲呕心，何如危坐拆桐阴。\n新蝉咽咽知人意，学我年来抱膝吟。",
        "dynasty": "宋",
        "collection_info": null
    },
    {
        "title": "云云",
        "author": "宋伯仁",
        "content": "休将閒耳听云云，只作深居耳不闻。\n素志肯随时节改，清贫难许利名分。\n忘情茅屋无非燕，着脚春山独是云。\n试问急流谁勇退，故园同看木欣欣。",
        "dynasty": "宋",
        "collection_info": null
    },
    {
        "title": "愁",
        "author": "宋伯仁",
        "content": "愁怀难画亦难诗，惟有流莺暗得知。\n我亦无言莺不语，柳边相看立多时。",
        "dynasty": "宋",
        "collection_info": null
    },
    {
        "title": "蓼花",
        "author": "宋伯仁",
        "content": "秋到梧桐我未宜，蓼花何事已先知。\n朝来数点西风雨，喜见深红四五枝。",
        "dynasty": "宋",
        "collection_info": null
    },
    {
        "title": "懒",
        "author": "宋伯仁",
        "content": "懒懒懒復懒，而今懒更宜。\n此身聊復尔，万事欲何之。\n尚觉瓢为赘，奚烦锸自随。\n客来眠正熟，裙幅任题诗。",
        "dynasty": "宋",
        "collection_info": null
    },
    {
        "title": "书座左",
        "author": "宋伯仁",
        "content": "天地一蘧庐，吾身自卷舒。\n翁能从失马，子亦岂知鱼。\n谨独甘居漏，安贫且饭疏。\n昨非今未是，宁不赋归欤。",
        "dynasty": "宋",
        "collection_info": null
    },
    {
        "title": "书座右",
        "author": "宋伯仁",
        "content": "蛮触小功名，须教一念轻。\n受恩知报饭，临事贵惩羹。\n寿域惟仁宅，心田以道耕。\n泰然忘物我，无使狎鸥惊。",
        "dynasty": "宋",
        "collection_info": null
    },
    {
        "title": "凉",
        "author": "宋伯仁",
        "content": "不拟西风一顿凉，看看凉近木樨香。\n人家未得征夫信，蚤有砧声怯雁行。",
        "dynasty": "宋",
        "collection_info": null
    },
    {
        "title": "荷花",
        "author": "宋伯仁",
        "content": "绿盖半篙新雨，红香一点清风。\n天赋本根如玉，濂溪以道心同。",
        "dynasty": "宋",
        "collection_info": null
    },
    {
        "title": "扇",
        "author": "宋伯仁",
        "content": "师璋今有几家同，名重蒲葵价亦穹。\n髹柄但夸千缕骨，不知曾未掩西风。",
        "dynasty": "宋",
        "collection_info": null
    },
    {
        "title": "中秋月",
        "author": "宋伯仁",
        "content": "只与閒时月一般，宁知今夕最团栾。\n竹边借柄还如扇，花下传杯可当盘。\n野兔易忘终夜梦，林乌未许一枝安。\n人生几箇中秋节，那得都将笑眼看。",
        "dynasty": "宋",
        "collection_info": null
    },
    {
        "title": "席上有举东坡集归去来字成诗十首醉中戏续一首",
        "author": "宋伯仁",
        "content": "傲世欲何求，归来已倦游。\n琴诗聊自啸，丘壑復相留。\n问菊时携酒，乘风或棹舟。\n乐天良有以，心事老田畴。",
        "dynasty": "宋",
        "collection_info": null
    },
    {
        "title": "渔父吟",
        "author": "宋伯仁",
        "content": "小舟如雁许，稳稳下波心。\n蓑笠几风雨，江山无古今。\n清歌鸣短棹，红叶满疎林。\n一醉不知世，前村月未沈。",
        "dynasty": "宋",
        "collection_info": null
    },
    {
        "title": "秋风",
        "author": "宋伯仁",
        "content": "秋风卷秋叶，秋思满秋天。\n骨立山如削，声低雁欲眠。\n客愁无暇日，农事喜丰年。\n说着鲈莼事，归心满钓船。",
        "dynasty": "宋",
        "collection_info": null
    },
    {
        "title": "听雨",
        "author": "宋伯仁",
        "content": "冻雨潇潇未肯晴，洒窗声似煮茶声。\n山童酤得邻家酒，炒栗炉头独自倾。",
        "dynasty": "宋",
        "collection_info": null
    },
    {
        "title": "村田乐",
        "author": "宋伯仁",
        "content": "打稻天如二月天，满村和气乐丰年。\n田翁烂醉身如舞，两箇儿童策上船。",
        "dynasty": "宋",
        "collection_info": null
    },
    {
        "title": "问梅",
        "author": "宋伯仁",
        "content": "痴风衮衮送寒来，竹裏人家总未开。\n唯有老岩心事苦，瘦筇敲雪问梅腮。",
        "dynasty": "宋",
        "collection_info": null
    },
    {
        "title": "山下",
        "author": "宋伯仁",
        "content": "山下六七里，山前八九家。\n家家清到骨，只卖水仙花。",
        "dynasty": "宋",
        "collection_info": null
    },
    {
        "title": "落叶",
        "author": "宋伯仁",
        "content": "捲地西风促雨来，扫除黄叶满苍苔。\n垂杨蚤有青青眼，只碍梅花未敢开。",
        "dynasty": "宋",
        "collection_info": null
    },
    {
        "title": "梅兰",
        "author": "宋伯仁",
        "content": "清标同插古军持，清似西山冻馁时。\n嚼蕊弄香无说处，屈平和靖已何之。",
        "dynasty": "宋",
        "collection_info": null
    },
    {
        "title": "佳人歌",
        "author": "宋伯仁",
        "content": "淡傅粉，浅画眉，鬓边休插桃花枝。\n白面郎君马如箭，回头再盼情依依。\n文君未识相如面，朱弦声裏犹相恋，风流胜事千古传。\n宁如文君当时深深深处深庭院，临邛亦免王孙怨。\n佳人佳人休捲帘，门外落花春正甜。\n绣床午困语声寂，博山篆冷香频添。\n佳人噫，佳人吁，今人安得人人思秋胡，黄金不认真丈夫。",
        "dynasty": "宋",
        "collection_info": null
    },
    {
        "title": "丑女歌",
        "author": "宋伯仁",
        "content": "梳风杨柳笑，沐雨杏花羞。\n看看三十余，不敢下粧楼。\n待媒媒不来，对娘娘共哭。\n何时王右军，来坦东床腹。\n君不见西施绝色天下白，能使麋鹿走吴宫。\n玉环一笑百媚生，能使渔阳鞞鼓惊玄宗。\n无盐无盐形貌恶，当时一段议论千古生清风。\n美妇未必美，所美貌徒美。\n丑妇未必丑，所丑行不丑。\n丑妻恶妾寿乃翁，何须能劝羊羔酒。",
        "dynasty": "宋",
        "collection_info": null
    },
    {
        "title": "梅花喜神谱 蓓蕾四枝 其一",
        "author": "宋伯仁",
        "content": "南枝发岐颖，崆峒占岁登。\n当思汉光武，一饭能中兴。",
        "dynasty": "宋",
        "collection_info": null
    },
    {
        "title": "梅花喜神谱 蓓蕾四枝 其二",
        "author": "宋伯仁",
        "content": "静看隋堤人，纷纷几荣辱。\n蛮腰休逞妍，所见元非俗。",
        "dynasty": "宋",
        "collection_info": null
    },
    {
        "title": "梅花喜神谱 蓓蕾四枝 其三",
        "author": "宋伯仁",
        "content": "献颂侈春朝，争期千岁寿。\n凌寒傲岁时，自与冰霜久。",
        "dynasty": "宋",
        "collection_info": null
    },
    {
        "title": "梅花喜神谱 蓓蕾四枝 其四",
        "author": "宋伯仁",
        "content": "爬沙走江海，惯识风波恶。\n东君为主张，显戮逃砧镬。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其一",
        "author": "宋伯仁",
        "content": "药性贵温凉，胡为辛且烈。\n无与桂附徒，天资更趋热。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其二",
        "author": "宋伯仁",
        "content": "樊素艷而歌，乐天何所羡。\n须结帝王知，拜宠明光殿。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其三",
        "author": "宋伯仁",
        "content": "风掣五云开，明星灿南极。\n嘉祥自朝廷，何幸愚亲识。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其四",
        "author": "宋伯仁",
        "content": "佛有光明台，蚌胎奚足贵。\n聊以矜俗人，徒为宝所费。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其五",
        "author": "宋伯仁",
        "content": "阿堵本何物，贯朽殊堪羞。\n空囊留得一，千古钦清流。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其六",
        "author": "宋伯仁",
        "content": "善舞几当场，妖姿呈窈窕。\n当场人自迷，郭郎未容笑。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其七",
        "author": "宋伯仁",
        "content": "三窟不须营，蒙恬素心友。\n识尽天下书，只要文章手。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其八",
        "author": "宋伯仁",
        "content": "寒风偃枯草，掉尾来山巅。\n出柙势可畏，老鬚宁易编。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其九",
        "author": "宋伯仁",
        "content": "锦囊藴珠玑，长养南风力。\n当年东老家，曾代中书笔。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其一○",
        "author": "宋伯仁",
        "content": "来自淤泥中，根苗何足取。\n饾饤上盘登，敢为梨栗伍。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其一一",
        "author": "宋伯仁",
        "content": "宛陵有灵根，圆红珍可芼。\n卫人感齐恩，琼琚未容报。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其一二",
        "author": "宋伯仁",
        "content": "纔脱锦衣䙀，童颜娇可诧。\n只恐粧鬼时，爱之还又怕。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其一三",
        "author": "宋伯仁",
        "content": "垂垂生井上，游子休整冠。\n道旁徒自苦，青眼谁能看。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其一四",
        "author": "宋伯仁",
        "content": "东陵人已仙，黯淡斜阳暮。\n可惭名利心，孜孜问葵戍。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其一五",
        "author": "宋伯仁",
        "content": "生长沧波中，收罗向书室。\n剡藤无不平，祇恐无椽笔。",
        "dynasty": "宋",
        "collection_info": null
    },
    {
        "title": "梅花喜神谱 小蕊一十六枝 其一六",
        "author": "宋伯仁",
        "content": "清波漾蛙子，古书形似之。\n可惜书废久，时人无能知。",
        "dynasty": "宋",
        "collection_info": null
    },
    {
        "title": "梅花喜神谱 大蕊八枝 其一",
        "author": "宋伯仁",
        "content": "高山流水音，泠泠生指下。\n无与俗人弹，伯牙恐嘲駡。",
        "dynasty": "宋",
        "collection_info": null
    },
    {
        "title": "梅花喜神谱 大蕊八枝 其二",
        "author": "宋伯仁",
        "content": "蟾宫有兔臼，捣药千万年。\n药有长生术，世人无计传。",
        "dynasty": "宋",
        "collection_info": null
    },
    {
        "title": "梅花喜神谱 大蕊八枝 其三",
        "author": "宋伯仁",
        "content": "休与鹬相持，自有山川隔。\n祝君无孕珠，恐非保身策。",
        "dynasty": "宋",
        "collection_info": null
    },
    {
        "title": "梅花喜神谱 大蕊八枝 其四",
        "author": "宋伯仁",
        "content": "曳颈吟松梢，何异扬州鹤。\n胡为鹤未成，苦被玄裳错。",
        "dynasty": "宋",
        "collection_info": null
    },
    {
        "title": "梅花喜神谱 大蕊八枝 其五",
        "author": "宋伯仁",
        "content": "中尊严祀典，鬯未祼而实。\n将祼而实彜，礼文知有秩。",
        "dynasty": "宋",
        "collection_info": null
    },
    {
        "title": "梅花喜神谱 大蕊八枝 其六",
        "author": "宋伯仁",
        "content": "方深有制度，撞之以合乐。\n止乐戛以敔，始终知所觉。",
        "dynasty": "宋",
        "collection_info": null
    },
    {
        "title": "梅花喜神谱 大蕊八枝 其七",
        "author": "宋伯仁",
        "content": "苍竹纬琅玕，为形有如豆。\n遇祭何所容，干桃与修糗。",
        "dynasty": "宋",
        "collection_info": null
    },
    {
        "title": "梅花喜神谱 大蕊八枝 其八",
        "author": "宋伯仁",
        "content": "柱取饮不尽，量容惟一升。\n足如戈示戒，君子当兢兢。",
        "dynasty": "宋",
        "collection_info": null
    },
    {
        "title": "梅花喜神谱 欲开八枝 其一",
        "author": "宋伯仁",
        "content": "斗醉石亦醉，无量不及乱。\n独醒谁得知，憔悴沧江畔。",
        "dynasty": "宋",
        "collection_info": null
    },
    {
        "title": "梅花喜神谱 欲开八枝 其二",
        "author": "宋伯仁",
        "content": "灯火迫新凉，志士功名重。\n十年窗下愁，会见金莲宠。",
        "dynasty": "宋",
        "collection_info": null
    },
    {
        "title": "梅花喜神谱 欲开八枝 其三",
        "author": "宋伯仁",
        "content": "蛮触国谁雄，战争犹未息。\n由此夺虚名，费尽人间力。",
        "dynasty": "宋",
        "collection_info": null
    },
    {
        "title": "梅花喜神谱 欲开八枝 其四",
        "author": "宋伯仁",
        "content": "骐骥无伯乐，尖轻徒竹披。\n北台深雪裏，且读坡仙诗。",
        "dynasty": "宋",
        "collection_info": null
    },
    {
        "title": "梅花喜神谱 欲开八枝 其五",
        "author": "宋伯仁",
        "content": "祭器古不轻，斯焉盛黍稷。\n内方而外圆，无乃器之特。",
        "dynasty": "宋",
        "collection_info": null
    },
    {
        "title": "梅花喜神谱 欲开八枝 其六",
        "author": "宋伯仁",
        "content": "如盘而柄圭，崇祼以为器。\n秬鬯次第陈，岂容忘古意。",
        "dynasty": "宋",
        "collection_info": null
    },
    {
        "title": "梅花喜神谱 欲开八枝 其七",
        "author": "宋伯仁",
        "content": "苏秦鞭疋马，六国饱风烟。\n纍纍悬肘下，郭外惭无田。",
        "dynasty": "宋",
        "collection_info": null
    },
    {
        "title": "梅花喜神谱 欲开八枝 其八",
        "author": "宋伯仁",
        "content": "鸿门罢樽酒，舞剑事还差。\n范增徒怒撞，汉业成刘家。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其一",
        "author": "宋伯仁",
        "content": "五采会章服，汝明以垂教。\n虎蜼宗庙器，于以象其孝。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其二",
        "author": "宋伯仁",
        "content": "象明十二章，斧形不可玩。\n黻以取其辨，斯以取其断。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其三",
        "author": "宋伯仁",
        "content": "溢满而覆虚，盈亏俱有病。\n万事得于中，乌乎云不正。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其四",
        "author": "宋伯仁",
        "content": "五更山外鸣，斗低残月小。\n唤起利名人，仆仆浑无了。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其五",
        "author": "宋伯仁",
        "content": "九华并六角，流传名不同。\n无如慰黎庶，为我扬仁风。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其六",
        "author": "宋伯仁",
        "content": "水精行素鳞，琉璃走夜光。\n铭垂日日新，万古稽商汤。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其七",
        "author": "宋伯仁",
        "content": "举头见长安，志士欣有託。\n葵藿一生心，岂容天负却。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其八",
        "author": "宋伯仁",
        "content": "仙掌在何处，徒成千载羞。\n唯有故园菊，沾濡当九秋。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其九",
        "author": "宋伯仁",
        "content": "郏鄏至汾阴，重名垂不朽。\n天下望调羹，有谁能着手。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其一○",
        "author": "宋伯仁",
        "content": "堂下杂𥲤鼗，如钟而罄腹。\n夫子闻于齐，三月不知肉。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其一一",
        "author": "宋伯仁",
        "content": "麀鹿同呦呦，山林风雨秋。\n姑苏台上月，子胥曾约游。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其一二",
        "author": "宋伯仁",
        "content": "一声长啸处，霜月凄林扉。\n与鹤每相问，贵人胡未归。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其一三",
        "author": "宋伯仁",
        "content": "西施无限愁，后人何必效。\n只好笑呵呵，不损红粧貌。",
        "dynasty": "宋",
        "collection_info": null
    },
    {
        "title": "梅花喜神谱 大开一十四枝 其一四",
        "author": "宋伯仁",
        "content": "相见是非多，但旁观便了。\n庶无人共知，鼻孔长多少。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其一",
        "author": "宋伯仁",
        "content": "尘匣启菱花，丑妍无不识。\n羞杀几英雄，霜髯太煎逼。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其二",
        "author": "宋伯仁",
        "content": "谁嘆月娟娟，霜天闲却手。\n醉者未能醒，不必重斟酒。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其三",
        "author": "宋伯仁",
        "content": "兖鷩毳希元，君尊十二旒。\n璪取玉以文，五采宗成周。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其四",
        "author": "宋伯仁",
        "content": "秀铁压肩寒，中原思未报。\n何日扫边尘，别裹朝天帽。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其五",
        "author": "宋伯仁",
        "content": "汉帝欲成仙，王母从天下。\n结实动千年，三偷尤可诧。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其六",
        "author": "宋伯仁",
        "content": "缯殻烂缃枝，夏果收新绿。\n玉真望甘鲜，不管邮兵哭。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其七",
        "author": "宋伯仁",
        "content": "览辉千仞高，君子思在治。\n朝阳如不鸣，敢言当自愧。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其八",
        "author": "宋伯仁",
        "content": "经纬出天机，画檐斜挂箅。\n可惜巧于蚕，无补人间世。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其九",
        "author": "宋伯仁",
        "content": "舣艇白鸥边，寒雨敲青箬。\n骇浪不回头，方识江湖乐。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其一○",
        "author": "宋伯仁",
        "content": "八珍风味清，藜肠岂曾识。\n堪嗤尝脔人，欲与鱼兼得。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其一一",
        "author": "宋伯仁",
        "content": "花香专引蝶，非蝶亦飞来。\n顾影不知耻，良为贪者哀。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其一二",
        "author": "宋伯仁",
        "content": "足下一封书，子卿归自虏。\n虽曰诳单于，孤忠传万古。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其一三",
        "author": "宋伯仁",
        "content": "十钻无遗策，宁免刳肠忧。\n何如隠莲叶，千岁成仙游。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其一四",
        "author": "宋伯仁",
        "content": "苍生望云霓，难作池中物。\n孔明卧隆中，天子势亦屈。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其一五",
        "author": "宋伯仁",
        "content": "三拍羽翎寒，风雨不改度。\n起舞何人斯，男儿当自寤。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其一六",
        "author": "宋伯仁",
        "content": "赤壁梦醒时，雨洒玄裳湿。\n声欲闻于天，故向松梢立。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其一七",
        "author": "宋伯仁",
        "content": "新绿小池沼，田田浮翠钱。\n雨中珠万颗，巧妇其能穿。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其一八",
        "author": "宋伯仁",
        "content": "世久无渊明，黄花为谁好。\n青女自凌威，寒香未容老。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其一九",
        "author": "宋伯仁",
        "content": "点异二三子，铿尔舍而作。\n江上数峰青，湘灵徒寂寞。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其二○",
        "author": "宋伯仁",
        "content": "冬冬和歌管，蒉桴无復存。\n堪笑不知量，以布过雷门。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其二一",
        "author": "宋伯仁",
        "content": "紫陌暖风细，露房山更深。\n蜜甜不知味，万花空损心。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其二二",
        "author": "宋伯仁",
        "content": "东风开绣帘，且向花梢立。\n主人忘旧交，雕梁不须入。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其二三",
        "author": "宋伯仁",
        "content": "雪羽卧晴沙，渔人无可虑。\n机事亦难忘，不如且飞去。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其二四",
        "author": "宋伯仁",
        "content": "很禽忘所俦，翻身拏鸟雀。\n羽毛同所天，何苦强凌弱。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其二五",
        "author": "宋伯仁",
        "content": "世道多巇⿱山虚，进趋思退却。\n一步一回头，庶无轻失脚。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其二六",
        "author": "宋伯仁",
        "content": "粉黛巧粧施，菱花还自照。\n底事不争妍，又恐西施笑。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其二七",
        "author": "宋伯仁",
        "content": "万里收纤云，一鈎悬碧落。\n缺圆无定时，人间几愁乐。",
        "dynasty": "宋",
        "collection_info": null
    },
    {
        "title": "梅花喜神谱 烂熳二十八枝 其二八",
        "author": "宋伯仁",
        "content": "无心出岫时，山腰横一抹。\n为霖覆手间，岂容留旱魃。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其一",
        "author": "宋伯仁",
        "content": "星会饰以玉，灿灿光朝仪。\n重臣头似雪，左右应皋夔。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其二",
        "author": "宋伯仁",
        "content": "烂醉是生涯，折腰良可嘅。\n欲酒对黄华，乌纱奚足爱。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其三",
        "author": "宋伯仁",
        "content": "槐柳午阴浓，凄凉声愈健。\n饮露已成仙，孰云齐女怨。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其四",
        "author": "宋伯仁",
        "content": "一梦在人间，东风吹不觉。\n庄周鸿冥冥，胡恋花枝巧。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其五",
        "author": "宋伯仁",
        "content": "倦翼已知还，投林谋夜宿。\n弋宿无容心，机深未为福。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其六",
        "author": "宋伯仁",
        "content": "人好乌亦好，寒枝不轻踏。\n月明如可依，飞绕犹三匝。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其七",
        "author": "宋伯仁",
        "content": "舞处更宜长，十笋藏纤指。\n脱得戏衫时，方知有獃底。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其八",
        "author": "宋伯仁",
        "content": "丝丝丝共白，历遍风霜寒。\n君王岂轻剪，欲疗将军安。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其九",
        "author": "宋伯仁",
        "content": "金梭抛翠丝，东风弄晴昼。\n求友不须鸣，绿窗人倦绣。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其一○",
        "author": "宋伯仁",
        "content": "怒翮摩青天，秋风真得意。\n可怜乌鹊俦，一枝聊自寄。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其一一",
        "author": "宋伯仁",
        "content": "滕六雨天花，南枝香斗白。\n琼玉两糢糊，冷笑从君索。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其一二",
        "author": "宋伯仁",
        "content": "暗香从何来，寒飈为轻扇。\n东君须护持，莫点宫粧面。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其一三",
        "author": "宋伯仁",
        "content": "四翼薄于纱，纤尘不相着。\n只在钓丝边，渔翁素盟约。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其一四",
        "author": "宋伯仁",
        "content": "我臂不能固，捕蝉非所宜。\n蝉琴声未怯，黄鸟窥高枝。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其一五",
        "author": "宋伯仁",
        "content": "天上会双星，桥渡银河水。\n一别动经年，楂楂徒报喜。",
        "dynasty": "宋",
        "collection_info": null
    },
    {
        "title": "梅花喜神谱 欲谢一十六枝 其一六",
        "author": "宋伯仁",
        "content": "春透水波明，江湖从落魄。\n三十六鳞成，禹门看一跃。",
        "dynasty": "宋",
        "collection_info": null
    },
    {
        "title": "梅花喜神谱 就实六枝 其一",
        "author": "宋伯仁",
        "content": "羽翼汉家了，忘形天地间。\n箇中有真乐，奚必拘商山。",
        "dynasty": "宋",
        "collection_info": null
    },
    {
        "title": "梅花喜神谱 就实六枝 其二",
        "author": "宋伯仁",
        "content": "品字列轻舠，占尽吴江雪。\n丁宁红蓼花，莫与利名说。",
        "dynasty": "宋",
        "collection_info": null
    },
    {
        "title": "梅花喜神谱 就实六枝 其三",
        "author": "宋伯仁",
        "content": "东门风飘飘，双佩清如水。\n出门相送人，胡不共知止。",
        "dynasty": "宋",
        "collection_info": null
    },
    {
        "title": "梅花喜神谱 就实六枝 其四",
        "author": "宋伯仁",
        "content": "一竿风雨寒，独占严陵濑。\n苟非伸脚眠，曷见光武大。",
        "dynasty": "宋",
        "collection_info": null
    },
    {
        "title": "梅花喜神谱 就实六枝 其五",
        "author": "宋伯仁",
        "content": "醉帽不轻飞，秋菊有佳色。\n自惭羣座中，主人犹未识。",
        "dynasty": "宋",
        "collection_info": null
    },
    {
        "title": "梅花喜神谱 就实六枝 其六",
        "author": "宋伯仁",
        "content": "脱白弄青玉，风味犹辛酸。\n指日梦惟肖，羹调天下安。",
        "dynasty": "宋",
        "collection_info": null
    },
    {
        "title": "柬赵监盐",
        "author": "宋伯仁",
        "content": "西风吹破黑貂裘，多少江山惜倦游。\n红叶已霜天欲暮，绿蓑初雨客吟秋。\n人逢知己无荣辱，事不萦怀任去留。\n但是菊花开便好，醉中休说异乡愁。",
        "dynasty": "宋",
        "collection_info": null
    }
]