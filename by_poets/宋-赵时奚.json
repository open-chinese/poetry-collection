[
    {
        "uuid": "1102635680747484244e8e7451f328ef",
        "title": "多丽 敛吴云",
        "author": "赵时奚",
        "content": "敛吴云，翠奁推上红晴。\n渺澄流、鳞光寒碎，远峰螺绀低凝。\n杏香引、画船影湿，柳阴趁、骄马蹄轻。\n桥限宽平，堤横南北，去来人入绣围行。\n渐际晚，梅妆游困，十里曳歌声。\n苍烟润，飞鸦妒春，一梦催醒。\n认名园、当时宴幸，缆痕犹在危亭。\n露花浓、静迎直砌，雾藓冷、淡护飞甍。\n几对东风，留连丽景，年□□老越山青。\n夜深月、照人依旧，何处最关情。\n欢娱地，星移世换，客恨还盈。",
        "dynasty": "宋",
        "collection_info": null
    },
    {
        "uuid": "5570a7549dd91e7eccaf8f83b8bea249",
        "title": "汉宫春 霜皎千林",
        "author": "赵时奚",
        "content": "霜皎千林，正石桥人静，春满横塘。\n寒花自开自落，晓色昏黄。\n明沙暗草，对东风、深锁闲堂。\n金漏短，江南路远，梦回云冷潇湘。\n重到旧时花下，按玉笙歌彻，月正西廊。\n亭亭爱伊素影，粉薄新妆。\n经年瘦损，漫谁知、心事凄凉。\n休更听，城头画角，一声声断人肠。",
        "dynasty": "宋",
        "collection_info": null
    },
    {
        "uuid": "9fb08cf4da745ab8698f643a0fc480e0",
        "title": "恋绣衾 迢迢江路日又曛",
        "author": "赵时奚",
        "content": "迢迢江路日又曛。\n为春迟、长是怨春。\n小立马、千林下，寄寒香、归赠故人。\n相逢细说经年恨，早忽忽、吹散霁云。\n算惆怅、芳菲事，粉蝶知、应自魂断。",
        "dynasty": "宋",
        "collection_info": null
    },
    {
        "uuid": "c8a3793b85d3ac922ee9aee9e4c1f3be",
        "title": "恋绣衾 江南烟水几万重",
        "author": "赵时奚",
        "content": "江南烟水几万重。\n记玉人、花底旧容。\n待欲寄、飞鸿信，望前山、夕照冷红。\n塞笳月下声凄楚，怨百花、春事梦空。\n倩谁共、东君说，把阳和、分付朔风。",
        "dynasty": "宋",
        "collection_info": null
    }
]