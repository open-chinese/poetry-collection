[
    {
        "uuid": "45fcf245c1b8b9955005a22d9e9ab74e",
        "title": "止善堂",
        "author": "王旭",
        "content": "人心若江河，昼夜无停流。\n东流未到海，滔滔讵能休。\n又如远游客，终年寄他州。\n不知归其家，岁暮何所投。\n水流上沧海，人行止故丘。\n而况寰宇中，事物纷相酬。\n人欲盛其炽，天理微以幽。\n瞬息变化间，肝胆生戈矛。\n苟不知所止，定心终无由。\n所止非至善，此心犹可忧。\n卓哉陈使君，立志希前修。\n名堂以止善，善外俱无求。\n我德自此明，新民功亦优。\n还应有余庆，永为斯堂留。\n不愧大学篇，芳尘映千秋。",
        "dynasty": "宋",
        "collection_info": null
    }
]