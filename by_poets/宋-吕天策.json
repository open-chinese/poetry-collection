[
    {
        "uuid": "bb1d8db7fcc2b3a7b3e224af046dedd2",
        "title": "咏洗心堂得鸟鸣山更幽  其一",
        "author": "吕天策",
        "content": "吾庐一甑大，暑气日焚燎。\n肉山渐欲摧，性命那可保。\n华堂纳虚明，结屋上林杪。\n扳联此间来，乍喜脱袢扰。\n断虹锦连卷，惊沤玉颠倒。\n晴沙四十里，一日坐可了。\n将归復班荆，更迟江月皎。\n何当制芙蓉，唱棹入鱼鸟。",
        "dynasty": "宋",
        "collection_info": null
    },
    {
        "uuid": "44a18cf75104d92a2d91d5fcd22df73c",
        "title": "咏洗心堂得鸟鸣山更幽  其二",
        "author": "吕天策",
        "content": "惮暑废百嗜，飘然念遐征。\n顾欲控溟渤，与世湔烦蒸。\n并舍松桂合，翠光浮栋楹。\n时时厉清响，管磬琵琶筝。\n敷床荫其下，蕲竹莹寒冰。\n自足当两部，妙处讵难名。\n候汤瀹葵月，欲赴松风鸣。\n诗成定清切，已作寒蜩声。",
        "dynasty": "宋",
        "collection_info": null
    },
    {
        "uuid": "3b196647868ef1b59122d2cc0a4976b0",
        "title": "咏洗心堂得鸟鸣山更幽  其三",
        "author": "吕天策",
        "content": "携手日不足，暂聧心已悭。\n况復共理策，相从山水间。\n晴江照远岫，晓镜堆烟鬟。\n玄蛟忽汹涌，大浪堆银山。\n吾郎气吞纳，为之髮衝冠。\n诗材入意底，妙斲寄毫端。\n我衰如病骥，蹩躠那容攀。\n且乞置是事，不语循刀镮。",
        "dynasty": "宋",
        "collection_info": null
    },
    {
        "uuid": "9c996a3e05ec5b7191a20051dc3ef049",
        "title": "咏洗心堂得鸟鸣山更幽  其四",
        "author": "吕天策",
        "content": "登山午未饭，已觉疲发胫。\n饥肠转空雷，圆顶已三请。\n为享玉龙雏，咄嗟办汤餠。\n顾非大檀越，劝劳久逾敬。\n晚觞玉色醪，蘸甲黎花莹。\n浩歌不知疲，木杪挂飞镜。\n人生行乐耳，所能与时竞。\n试与芙蓉子，后会约君更。",
        "dynasty": "宋",
        "collection_info": null
    },
    {
        "uuid": "e878dda275a1aeb95e695adb0ae1e68c",
        "title": "咏洗心堂得鸟鸣山更幽  其五",
        "author": "吕天策",
        "content": "环沙饶沃壤，农工敏锄耰。\n青秧拥翠被，大堤蔽吴牛。\n渔商蛮獠杂，结屋桑柘幽。\n翁妇顾相喜，占风知有秋。\n吾侪拙生事，腹果即无求。\n年丰预有託，一饱不难谋。\n钟鼎固乐矣，其乐如是不。\n未可议鹏鷃，各尽逍遥游。",
        "dynasty": "宋",
        "collection_info": null
    },
    {
        "uuid": "83f989a657ca9f5f4190893620cf732e",
        "title": "为杨中正供奉题",
        "author": "吕天策",
        "content": "阀阅盛山西，朱门扬戟衣。\n雅知名教乐，深笑宴游非。\n一室琴书隘，三年园圃稀。\n异时论事业，肯復让轻肥。",
        "dynasty": "宋",
        "collection_info": null
    },
    {
        "uuid": "72b255b223cd019c85eaa22b4fa715ad",
        "title": "干明院让道人房与朱仲潜探梅",
        "author": "吕天策",
        "content": "春工未仲闲桃李，偏向梅花先着意。\n铅华不御见真色，香密染衣冰琢蘂。\n旧游颇念秦郎中，梦裏五年如历指。\n叫呼连索酒浇春，尚想横瓶枕花底。\n今年梅侣更何人，我狂駡坐初不嗔。\n风流端的美无度，携手错疑君姓秦。\n往来百匝将重趼，鸟道萦盘封碧藓。\n团枝冻蘂未全苏，已见横斜照清浅。\n晓来霁色酿春风，金鬚渐吐香蒙茸。\n开迟政恐有遗恨，未破君家宫锦红。",
        "dynasty": "宋",
        "collection_info": null
    }
]