[
    {
        "uuid": "94f5406906ce822462d11b196baf1c8c",
        "title": "游南山",
        "author": "汪任",
        "content": "浈阳富佳致，无以过南山。\n山高雄地理，万丈亲云端。\n攀援临绝顶，气象非尘寰。\n神存古庙貌，台敞旧轩栏。\n青石生龙文，凛凛常风寒。\n纵目四无际，陡觉天地宽。\n直北二江合，水势中分滩。\n滩横水亦转，曲折束成湾。\n羣峯自西来，险绝如函关。\n中虚左梵剎，地胜苾刍安。\n梵修祝圣寿，额自九重颁。\n旁有石一障，高下数亩间。\n或列如屏风，或方如僊坛。\n或立如驻马，或走如奔帆。\n或侧如虎卧，或曲如龙蟠。\n或严如卫吏，或罗如星官。\n或伛如老人，而枯其形颜。\n或俨如端士，而正其衣冠。\n或堆如云霞，重迭而聚攒。\n或涌如波浪，挛属而奔湍。\n或倾而復举，如猎而兽跧。\n或腾而不下，如射而禽翻。\n或先后相续，如朝赴金銮。\n或参差不齐，如兵方结圆。\n或平为几案，而可罗杯盘。\n或突出皋岸，而能垂钓竿。\n或背若相恶，或向若相欢。\n或声若磬响，或色若豹斑。\n或累而成塔，或砌而成鞍。\n或疎而分散，或密而弯环。\n或巧而非怪，或钝而非顽。\n虽偶不为配，虽单不为鳏。\n虽近不相狎，虽压不相残。\n有室可居佛，有竈可炼丹。\n有洞可休息，有岩可跻攀。\n爽气自有余，蒸岚不相干。\n干坤所开闢，断斸非斧刓。\n游者可意得，名状不易殚。\n通天与三峡，若是乌能班。\n今时无王维，睥睨措笔难。\n静想瑶池仙，岂不停翔鸾。\n又疑桃源客，步虚潜往还。\n我有英贤乐，冥搜思不悭。\n题名或赋诗，鸠工妙手刊。\n惜哉岁月久，几至遍圬漫。\n山僧不好奇，仁者兴嗟嘆。\n爰有老仙翁，寻幽独忘餐。\n尘土尽去除，林木间自芟。\n特道方寸地，旧耕同一观。\n小亭翼其上，游居兴不阑。\n于此或围棋，纵横势万般。\n于此或煮茗，江心汲澄澜。\n于此或燕坐，尘虑一切拌。\n谁知得真趣，消此白日閒。\n胜槩益增重，清爽弥骈阗。\n山石虽无情，似有待而言。\n又况隠君子，寂寂初无传。\n或隠于仕禄，或晦于岩泉。\n知音一提拂，岂与山石肩。\n尧舜吾君民，勋业垂万年。",
        "dynasty": "宋",
        "collection_info": null
    },
    {
        "uuid": "607c59f9f28ddcdf49b1a0d9754626bd",
        "title": "定光室",
        "author": "汪任",
        "content": "古有如来号定光，百年真相为重装。\n面前涌出香炉石，欲使人烧无尽香。",
        "dynasty": "宋",
        "collection_info": null
    },
    {
        "uuid": "eb47936b36e5033227d9733a6dd2ef57",
        "title": "熙熙亭",
        "author": "汪任",
        "content": "中天未復旧山河，春日同民强一过。\n草草杯盘等闲置，愁多易觉醉颜酡。",
        "dynasty": "宋",
        "collection_info": null
    },
    {
        "uuid": "ac6a01be068098baea6099237bc5f7bf",
        "title": "根辋岩",
        "author": "汪任",
        "content": "高岩古木根如辋，辋坏无根何处寻。\n下有唐人元杰记，读之聊足慰登临。",
        "dynasty": "宋",
        "collection_info": null
    },
    {
        "uuid": "dbe87e534e39f14301b6d80c28cec262",
        "title": "临清龛",
        "author": "汪任",
        "content": "地闢仙龛小亦奇，龛前长泻碧琉璃。\n我来恰似陶彭泽，览景濡毫便赋诗。",
        "dynasty": "宋",
        "collection_info": null
    },
    {
        "uuid": "9e8fa37bb732d41381d67669aec9f154",
        "title": "煮茗台",
        "author": "汪任",
        "content": "石梯千级杖藜行，行到山腰足暂停。\n旋汲灵泉煮佳茗，渴心滋润困魔醒。",
        "dynasty": "宋",
        "collection_info": null
    },
    {
        "uuid": "39f0724766b3fc4279423ccf8508f7b8",
        "title": "寒翠亭",
        "author": "汪任",
        "content": "迭浪千堆霰雪寒，澄渊百尺瑠璃翠。\n江皋更展石屏风，特为幽亭助嘉致。",
        "dynasty": "宋",
        "collection_info": null
    },
    {
        "uuid": "4ff4d125bef34f524acf3662d8b9bd2c",
        "title": "雪山院",
        "author": "汪任",
        "content": "乘兴挐舟到雪山，松篁门径望中宽。\n翻思我佛修行处，景物虽殊道一般。",
        "dynasty": "宋",
        "collection_info": null
    }
]