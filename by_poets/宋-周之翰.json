[
    {
        "uuid": "662cf37adc399bcf883dfe68c9c96d92",
        "title": "题疏山",
        "author": "周之翰",
        "content": "危亭敞层巅，上与霄汉逼。\n化工无藏技，遥露一寸碧。\n天风扫微云，宛转树头直。\n不须剪狂柯，自与眼界极。\n道人久何营，白足谢尘域。\n苔青石磴险，携客半支锡。\n瘦竹漏残日，清禽破初寂。\n岂知不可留，何苦事行役。\n薄浪吹船头，又作城中适。\n回首谢书山，他年问消息。",
        "dynasty": "宋",
        "collection_info": null
    }
]