[
    {
        "uuid": "b602594041efc1c02b6658eb2460e6fa",
        "title": "古隍行",
        "author": "朱南强",
        "content": "茂林修竹恒苍苍，畦兰畹芷腾幽芳。\n鬰葱佳气蔼祯祥，小小一村名古隍。\n屋西有山名虎耳，东流挹抱长溪水。\n三峰笔架卓面前，背后驹骊翠屏倚。\n绕檐数顷祖遗田，尽可容侬耕晓烟。\n摘山钓水美且鲜，南窗笑傲北窗眠。\n三余祇把子孙教，不俾趁炎竞浮躁。\n先于道谊后文章，事长谦恭事亲孝。\n桑麻芋栗小园收，社醖茅柴逐旋篘。\n但得官清徭役省，此生温饱復何求。",
        "dynasty": "宋",
        "collection_info": null
    }
]