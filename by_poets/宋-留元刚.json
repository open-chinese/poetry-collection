[
    {
        "uuid": "41f518e4ffdfbf99b47ae3de6ac386d6",
        "title": "满江红 风送清篙",
        "author": "留元刚",
        "content": "风送清篙，沿流溯、武夷九曲。\n回首处，虹桥无复，幔亭遗屋。\n翠壁云屏临钓石，银河雪瀑飞寒玉。\n想当年、铁笛倚林吹，秋空绿。\n褰荇带，搘筇竹。\n披荷芰，餐椒菊。\n问丹崖碧岭，底堪重辱。\n青笈不妨娱老眼，乌靴未许污吾足。\n恰仙游、一枕梦醒来，胡麻熟。",
        "dynasty": "宋",
        "collection_info": null
    },
    {
        "uuid": "74df7143dce48ee7e84fc9c52b5bfb5f",
        "title": "武夷九曲棹歌  其一",
        "author": "留元刚",
        "content": "一曲初篙上水船，翠峰苍壁挟洄川。\n綵幢幔屋今何在，空有丹炉石鼎烟。",
        "dynasty": "宋",
        "collection_info": null
    },
    {
        "uuid": "6bb37e13a7b6978b7abfe7699016f2f8",
        "title": "武夷九曲棹歌  其二",
        "author": "留元刚",
        "content": "二曲崚嶒三石峰，当时秦女采芙蓉。\n至今汤沐临清泚，不作巫阳十二重。",
        "dynasty": "宋",
        "collection_info": null
    },
    {
        "uuid": "9ee93838183696828815d4eaedf02a32",
        "title": "武夷九曲棹歌  其三",
        "author": "留元刚",
        "content": "三曲悬崖插匦船，春秋八百又千年。\n不知天地黄心木，控鹤仙人肯汝怜。",
        "dynasty": "宋",
        "collection_info": null
    },
    {
        "uuid": "f39ca1ee0754d8ccbc3cc852b30e5d7d",
        "title": "武夷九曲棹歌  其四",
        "author": "留元刚",
        "content": "五曲云崖有许深，石门书屋着修林。\n堂堂不泯清风在，一片寒潭印我心。",
        "dynasty": "宋",
        "collection_info": null
    },
    {
        "uuid": "3c9e0a57b73b9ec92f04a48098e5307d",
        "title": "武夷九曲棹歌  其五",
        "author": "留元刚",
        "content": "七曲催船快上滩，好山留与漫郎看。\n经行雪瀑仙屏下，恍记齐云夜帐寒。",
        "dynasty": "宋",
        "collection_info": null
    },
    {
        "uuid": "bcbec9082ebcb654e990732bd362a570",
        "title": "武夷九曲棹歌  其六",
        "author": "留元刚",
        "content": "八曲山云敛復开，长年倚棹立徘徊。\n俄然听得林间语，知道新村贳酒来。",
        "dynasty": "宋",
        "collection_info": null
    },
    {
        "uuid": "86e2b877aa214e2d4709c2a373f0587d",
        "title": "武夷九曲棹歌  其七",
        "author": "留元刚",
        "content": "九曲遥岑更鬰然，板桥渔市引长川。\n唤回白马宾云梦，来看桑麻万里天。",
        "dynasty": "宋",
        "collection_info": null
    }
]