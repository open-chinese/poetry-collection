[
    {
        "title": "淳熙辛丑自武宁丞摄靖安作  其一",
        "author": "杨方",
        "content": "毛竹山头云雨昏，靖安桥下小溪浑。\n高陂约水归田急，不管湍声入县门。",
        "dynasty": "宋",
        "collection_info": null
    },
    {
        "title": "淳熙辛丑自武宁丞摄靖安作  其二",
        "author": "杨方",
        "content": "堂上官人似野人，村甿相见可相亲。\n开门坐对临溪树，故是水边林下身。",
        "dynasty": "宋",
        "collection_info": null
    },
    {
        "title": "淳熙辛丑自武宁丞摄靖安作  其三",
        "author": "杨方",
        "content": "对县谁家数亩园，竹亭茅宇杂花繁。\n同官不可无兼局，通管溪南水竹村。",
        "dynasty": "宋",
        "collection_info": null
    },
    {
        "title": "题武宁丞厅",
        "author": "杨方",
        "content": "暮年丛薄寄鹪鹩，搔首巡檐岁月销。\n留与后人还要否，一轩松竹冷萧萧。",
        "dynasty": "宋",
        "collection_info": null
    },
    {
        "title": "馆中简张约斋  其一",
        "author": "杨方",
        "content": "书生赋分合穷愁，官与休辰不肯休。\n清晓犯寒开省户，谁家见雪似瀛洲。",
        "dynasty": "宋",
        "collection_info": null
    },
    {
        "title": "馆中简张约斋  其二",
        "author": "杨方",
        "content": "烂银宫阙云端见，素柰园林月下游。\n说与南湖张秘阁，速来同直道山头。",
        "dynasty": "宋",
        "collection_info": null
    },
    {
        "title": "合欢诗",
        "author": "杨方",
        "content": "尔根深且固，余根浅且洿。\n移植艮无期，嘆息将何如。",
        "dynasty": "宋",
        "collection_info": null
    },
    {
        "title": "古梅",
        "author": "杨方",
        "content": "尚有黄梅一树斜，几年叉柱惜繁花。\n新诗连壁皆惆怅，想见当时北客家。",
        "dynasty": "宋",
        "collection_info": null
    },
    {
        "title": "送张振古二首  其一",
        "author": "杨方",
        "content": "积刚自许挟浮云，拂拭平生欲佩君。\n匣古年侵春晕涩，忍随人课割铅勋。",
        "dynasty": "宋",
        "collection_info": null
    },
    {
        "title": "送张振古二首  其二",
        "author": "杨方",
        "content": "张公不是病参军，晚出犹将一事君。\n耿介只今无伴处，秋光诗好与谁闻。",
        "dynasty": "宋",
        "collection_info": null
    }
]