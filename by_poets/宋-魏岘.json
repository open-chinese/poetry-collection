[
    {
        "uuid": "2665816693a81bd8b960587036a0bec9",
        "title": "迴沙闸成用可斋陈公韵",
        "author": "魏岘",
        "content": "一堰限溪江，七乡利耕稼。\n滷汐回东溟，多水流仲夏。\n仁哉王长官，一劳贻永暇。\n长输不尽泽，绝胜晴雨乍。\n旱魃纵肆威，恃此不足怕。\n滴水一滴金，欲买真无价。\n年来沙作祟，耄倪忧日夜。\n役夫锸方举，贤帅车已下。\n丰赀发公储，严祀阐神舍。\n临流肃旌骑，问瘼穷隙罅。\n买地开一吭，纳水通百汊。\n山判不可移，石级谁敢跨。\n董正有赞府，相视皆别驾。\n仍忧竭尾闾，置栅抵立坝。\n即此是商霖，何必骄阳化。\n它山不可磨，钱秦特其亚。",
        "dynasty": "宋",
        "collection_info": null
    },
    {
        "uuid": "4d5dfd09d28583419b36d764d0cd6464",
        "title": "它山堰次永嘉薛叔振韵",
        "author": "魏岘",
        "content": "一朝堰此水，千载粒吾民。\n只仰溪为雨，何劳旱望云。\n四时人饮碧，六月稻尝新。\n流出心源泽，年年惠我鄞。",
        "dynasty": "宋",
        "collection_info": null
    }
]