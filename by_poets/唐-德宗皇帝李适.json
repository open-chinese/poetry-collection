[
    {
        "title": "宝应初征史朝义过虢州题僧寺壁（题拟）",
        "author": "德宗皇帝李适",
        "content": "高僧居净域，客子恋皇宫。\n试访毘耶室，旋（《大典》作「施」）游方丈中。\n禅林吹梵响，忍草散香风。\n妙说三元（《大典》作「玄」）义，能谈不二宗。\n色空双已灭，内外两缘同。\n识尽无生理，乃觉出凡（《大典》作「梵」，《金文最》作「樊」）笼。\n（见光绪二年刊高锦荣纂《灵宝县志》卷八《艺文》下。\n又见《金文最》卷七一许安仁大定十六年撰《御题寺重即唐德宗诗碑》（徐俊告）、《永乐大典》卷一三八二三引《洛阳志》〖张忱石告〗）（按：《永乐大典》引《洛阳志》：「御题寺，寺在灵宝南里。\n唐宝应元年，德宗以皇子为天下兵马元帅，统兵征史朝义过）（之，题诗壁间。\n厥后十七年即位，寺僧玄觉诣长安求寺额，诏以御题名之。\n」其后又录无名氏诗云：「解鞍投宿得禅宫，识破浮生万境空。\n夜静稍□檐外雨，朝来知是叶间风。\n」此诗未详何代何人所作，姑附此。\n清毕沅《中州金石记》卷五：「御题寺唐德宗诗碣，大定十六年立，许安仁记幷书，在御碑寺。\n额正书云：『御题寺唐德宗天章碑。\n』下为五律诗一首。\n知年月人名者，据黄叔璥《中州金石攷》也。\n」今按：《县志》录此诗原题作《题御碑寺》，然寺名因德宗此诗而得名，诗题显为后人追补。\n今重为拟题。\n黄叔璥书未见。\n碑记，《县志》亦未收。\n有关史事，两《唐书》、《通鑑》所记甚详，不具录。\n）。",
        "dynasty": "唐",
        "collection_info": null
    }
]