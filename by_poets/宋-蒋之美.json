[
    {
        "uuid": "c4cb25130542a4fb1f6875e054390724",
        "title": "游惠山  其一",
        "author": "蒋之美",
        "content": "绝顶疑天设，重门一径深。\n泉清千古意，松老百年心。\n高阁窥平陆，危亭倚翠岑。\n胜游方自适，犹恐日西沈。",
        "dynasty": "宋",
        "collection_info": null
    },
    {
        "uuid": "ce0f5fdfb8c48c49494d8343b439f4cf",
        "title": "游惠山  其二",
        "author": "蒋之美",
        "content": "九陇分形怪，苍龙据厚坤。\n洞寒清水脉，石润养云根。\n探远尘应断，穷高斗可扪。\n江湖倦行者，对此欲忘言。",
        "dynasty": "宋",
        "collection_info": null
    },
    {
        "uuid": "fe364f13a4868ec10a98d8b017549425",
        "title": "游惠山  其三",
        "author": "蒋之美",
        "content": "维舟上重巘，景物近斜晖。\n流水连珠落，残花碎锦飞。\n白云随步武，香鸟傍轩扉。\n拂井松倾盖，缘崖藓上衣。\n池光清可鑑，竹色翠成围。\n更接高僧话，林梢带月归。",
        "dynasty": "宋",
        "collection_info": null
    }
]