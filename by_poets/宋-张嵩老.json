[
    {
        "uuid": "62e59a2236896cbdae08c854add25392",
        "title": "题汪水云诗卷",
        "author": "张嵩老",
        "content": "君不见伯牙流水心，不是子期谁知音。\n又不见颖师浮云操，不是昌黎谁品藻。\n伯牙千古颖无人，此心此操谁重陈。\n折扬黄华笑哑哑，寥寥太古风无淳。\n钱唐君别二十载，江南江北情如海。\n吴霜半染鬓边丝，朗吟浩荡殊未艾。\n十年尊酒又逢君，行歌流水絃浮云。\n在自大古，雅澹飘逸思不羣。\n能言名山大川壮丽可怪处，收拾胸中为一部。\n归来历历写瑶琴，一种风气传千古。\n又言黄河泰华六合之内不胜游，何如九州之内更九州。\n抱琴飘飘风万里，曾是天涯海角头。\n当时此琴落落天西北，土音往往几人还解得。\n怊怅悲愤恩怨昵昵多少情，尽寄胡笳十八拍。\n会心又见钟子期，识操又遇韩昌黎。\n眼高已觉空四海，此水此云不在他人知。",
        "dynasty": "宋",
        "collection_info": null
    }
]