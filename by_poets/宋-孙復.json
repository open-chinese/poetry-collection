[
    {
        "uuid": "fd5fe7a773e8434331813a0364421673",
        "title": "蜡烛",
        "author": "孙復",
        "content": "六龙西走入崦嵫，寂寂华堂漏转时。\n一寸丹心如见用，便为灰烬亦无辞。",
        "dynasty": "宋",
        "collection_info": null
    },
    {
        "uuid": "b80e4134720d93ba3e1c4d457fa7e92d",
        "title": "八月十四夜",
        "author": "孙復",
        "content": "银汉无声露暗垂，玉蟾初上欲圆时。\n清樽素瑟宜先赏，明夜阴晴不可知。",
        "dynasty": "宋",
        "collection_info": null
    },
    {
        "uuid": "20081cdb1b45d9e0d9c95fd0bfbca0c5",
        "title": "论学",
        "author": "孙復",
        "content": "冥观天地何云为，茫茫万物争蕃滋。\n羽毛鳞介各异趣，披攘攫搏纷相随。\n人亦其间一物尔，饿食渴饮无休时。\n苟非道义充其腹，何异鸟兽安鬚眉。\n人生在学勤始至，不勤求至无由期。\n孟轲荀卿扬雄氏，当时未必皆生知。\n因其钻仰久不已，遂入圣域争先驰。\n既学便当穷远大，勿事声病淫哇辞。\n斯文下衰吁已久，勉思驾说扶颠危。\n击喑驱聋明大道，身与姬孔为藩篱。\n是非丰顇若不学，慎无空使精神疲。",
        "dynasty": "宋",
        "collection_info": null
    },
    {
        "uuid": "0f3405768ef1da42ff3702f8ce31ee8b",
        "title": "中秋夜不见月",
        "author": "孙復",
        "content": "长记去年中秋玩月出草堂，冰轮直可鑑毫芒。\n是时家酿又新熟，呼童开席罗清觞。\n纤埃不起零露下，对此陶陶乐未央。\n自顾时逢尧舜世，上下清明无秽荒。\n吁嗟今夕何不幸，正逢屏翳恣猖狂。\n浮云左右争拥蔽，爱而不见涕沾裳。\n嫦娥无语缩头何处坐，胡不开口走诉上帝旁。\n立召飞廉举其职，驱除拥蔽扬清光。\n莹然高照遥天外，免教万国如瞽空伥伥。",
        "dynasty": "宋",
        "collection_info": null
    },
    {
        "uuid": "91706c8d9d58fe8a49243a797f48def4",
        "title": "中秋歌",
        "author": "孙復",
        "content": "明月一岁中，影圆十二回。\n如何今夕裏，争赏罗樽罍。\n既爱盈盈色，更上高高台。\n人心莫如此，试为君言哉。\n月者水之精，秋者金之气。\n金水性相生，五行分其事。\n则知天地间，相感各以类。\n水得金还盛，月因秋更清。\n气类使之然，人谁不有情。\n可怜别夜色，一一皆销声。\n自昔诗家流，吟皆不到此。\n徒能状光彩，岂解原终始。\n冥搜讵有得，燥吻真何以。\n请看退翁歌，其的能中矣。",
        "dynasty": "宋",
        "collection_info": null
    },
    {
        "uuid": "4e089f7e8fd1a267a88916b329f1ace6",
        "title": "中秋月  其一",
        "author": "孙復",
        "content": "度度思真赏，幽期邈始还。\n金行分此夜，桂子落何山。\n座席清风裏，人家灏气间。\n饮怀与吟兴，彻曙两非闲。",
        "dynasty": "宋",
        "collection_info": null
    },
    {
        "uuid": "e076518629da637748dab0e96ac0af9a",
        "title": "中秋月  其二",
        "author": "孙復",
        "content": "十二度圆皆好看，就中圆极在中秋。\n前峰独上还吟翫，高兴多于庾亮楼。",
        "dynasty": "宋",
        "collection_info": null
    },
    {
        "uuid": "7d2704de326b6c01cc391da2912c778f",
        "title": "又赋十五夜月",
        "author": "孙復",
        "content": "清赏年年恐失期，人人不觉望中衰。\n素娥须信多灵药，长见婵娟似旧时。",
        "dynasty": "宋",
        "collection_info": null
    }
]