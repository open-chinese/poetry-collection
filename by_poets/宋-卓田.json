[
    {
        "title": "好事近 奏赋谒金门",
        "author": "卓田",
        "content": "奏赋谒金门，行尽云山无数。\n尚有江天一半，买扁舟东去。\n波神眼底识英雄，阁住半空雨。\n唤起一帆风力，去青天尺五。",
        "dynasty": "宋",
        "collection_info": null
    },
    {
        "title": "昭君怨 千里功名歧路",
        "author": "卓田",
        "content": "千里功名歧路。\n几緉英雄草屦，八座与三台。\n个中来。\n壮士寸心如铁。\n有泪不沾离别。\n剑未斩楼兰。\n莫空还。",
        "dynasty": "宋",
        "collection_info": null
    },
    {
        "title": "品令 立秋十日",
        "author": "卓田",
        "content": "立秋十日，早露出新凉面。\n斜风急雨，战退炎光一半。\n月上纱窗，疑是广寒宫殿。\n无端宋玉，撩乱生悲怨。\n一年好处，都被秋光占断。\n你且思量，今夜怎生消遣。",
        "dynasty": "宋",
        "collection_info": null
    },
    {
        "title": "眼儿媚 丈夫只手把吴钩",
        "author": "卓田",
        "content": "丈夫只手把吴钩。\n能断万人头。\n如何铁石，打作心肺，却为花柔。\n尝观项籍并刘季，一怒世人愁。\n只因撞着，虞姬戚氏，豪杰都休。",
        "dynasty": "宋",
        "collection_info": null
    },
    {
        "title": "酹江月・念奴娇 武夷山字",
        "author": "卓田",
        "content": "武夷山字，是使君衔上，新来带得。\n便觉闲中多胜事，满眼烟霞泉石。\n云卷尘劳，风生芒竹，去作山中客。\n晓坛朝罢，自然五福天锡。\n当此弧矢悬门，步虚声远，直透云霄碧。\n替却燕姬皓齿，洗尽人间筝笛。\n九曲溪深，千岩壁峭，大寿应难匹。\n辑车有待，日边飞下消息。",
        "dynasty": "宋",
        "collection_info": null
    },
    {
        "title": "沁园春 才大文豪",
        "author": "卓田",
        "content": "才大文豪，朱衣暗里，今须点头。\n奈兰宫一跌，槐黄时候。\n银袍逐浪，韦带随流。\n过尽鹤书，阅周鹗表，必竟都无名字留。\n空长恨，蕡终不第，齿且先侯。\n休愁。\n有路堪由。\n最喜徐卿百不忧。\n正椿松未老，芝兰竞秀，奇毛雏凤，骍角犁牛。\n汉殿少年，新丰逆旅，岂肯卑微名位休。\n行将见，长沙召贾，御史除周。",
        "dynasty": "宋",
        "collection_info": null
    },
    {
        "title": "满庭芳 柳暗千株",
        "author": "卓田",
        "content": "柳暗千株，蓂翻三荚，当年神岳生申。\n画堂庆会，今日贺生辰。\n宝鸭檀烟熏馥，颂椒觞、醽醁频斟。\n殷勤劝，歌喉宛转，恣乐醉红裙。\n荣华兼富贵，如君素享，胜似簪缨。\n虽田彭倚顿，未足多称。\n好是钱流地上，仓箱积、赈济饥贫。\n多阴德，子孙昌盛，指日绿袍新。",
        "dynasty": "宋",
        "collection_info": null
    },
    {
        "title": "谢人贺生子",
        "author": "卓田",
        "content": "古云锦被无儿息，此语从来太没情。\n熊梦方惭徒吉叶，弧门尚冀或成功。\n拙躯增累何须庆，寒舍添丁未是荣。\n不意谦光如此厚，彩笺一幅瑞华盈。",
        "dynasty": "宋",
        "collection_info": null
    },
    {
        "title": "贺人生女",
        "author": "卓田",
        "content": "德积于门庆必延，果然瓜瓞自绵绵。\n方钦瑶春膺繁祉，又喜仙娥降九天。\n和气欣欣盈三果，祥烟蔼蔼满犀钱。\n已知喜事占今日，伫听熊罴好梦传。",
        "dynasty": "宋",
        "collection_info": null
    },
    {
        "title": "贺人生孙",
        "author": "卓田",
        "content": "兰荪秀茁谢庭初，善积五教庆有余。\n此子异时□跨竈，乃翁今日验充闾。\n怀中玉燕梦符说，天上石麟祥应徐。\n未得踵门索啼看，先投林甫弄麞书。",
        "dynasty": "宋",
        "collection_info": null
    },
    {
        "title": "送山药与友人",
        "author": "卓田",
        "content": "阳公得种自蓝田，种在深山不计年。\n雅爱茯神为伴侣，更邀枸杞作比联。\n俗名谩自呼山羊，佳品由来号玉延。\n啜尽羊羹殊可厌，藉渠风味涤腥羶。",
        "dynasty": "宋",
        "collection_info": null
    },
    {
        "title": "麻姑山七古寿主簿母",
        "author": "卓田",
        "content": "麻姑之山高接天，世言中有麻姑仙。\n朱颜玉爪镇长在，不知阅世经几年。\n问此仙今在何许，当初果是谁家女。\n似因一念到人寰，已作人间夫妇缘。\n初说道人亦仙客，帝遣人间司翰墨。\n后来生得宁馨儿，意其得此仙为妻。\n祗今源源产仙裔，芝兰玉树生庭砌。\n翩翩已作鸾凤飞，看看又是麒麟瑞。\n麻姑本是神仙妻，祗今又产神仙儿。\n阿儿举酒为母寿，问母出世当何时。\n母言不记年与代，但知景物依然在。\n于时天宇重清霜，更经浃日生新阳。\n祥烟蔼蔼瑞气拥，后张宝盖前旌𣄢。\n乐声隠隠钧天长，满空鸾鹤交飞翔。\n月娥神女更导送，琼琚玉佩声丁当。\n明星一点光满室，此是仙妃诞生日。\n霜标雪操冰玉姿，生与梅花共时节。\n定知不比百卉凡，结子和羹味应别。\n君不见君家鼻祖唐兴初，日与房杜为朋徒。\n阿母见之惊且呼，亟将馔殽供欢娱。\n后来夹辅龙姿主，果作凌烟名宰辅。\n至今孙子又復然，史君开府知其贤。\n一朝罗致来幕下，鲜鲜绿水同红莲。\n我闻吉星聚会民之福，它年事业于今卜。\n萱堂戏彩雅意足，日月临长醉醽醁。\n更将何物比遐龄，麻姑山色年年青。",
        "dynasty": "宋",
        "collection_info": null
    },
    {
        "title": "谢惠白鹭",
        "author": "卓田",
        "content": "红船鸂鶒已惊飞，何幸今朝得雪衣。\n烟雨风标元自贵，云霄气格那须肥。\n闲花数亩聊供步，浄水三泓足可依。\n莫忆凤凰池上路，箇中步步是花机。",
        "dynasty": "宋",
        "collection_info": null
    },
    {
        "title": "和姚监丞斫鲙  其一",
        "author": "卓田",
        "content": "冰盘飞缕落芳馨，雪色微红糁玉霙。\n唤起笭箵十年梦，诗肠手截鹭波清。",
        "dynasty": "宋",
        "collection_info": null
    },
    {
        "title": "和姚监丞斫鲙  其二",
        "author": "卓田",
        "content": "旋捣金虀捣玉葱，半盂膏酒洗冬烘。\n吴中风物今犹尔，说与厨人宁舍熊。",
        "dynasty": "宋",
        "collection_info": null
    },
    {
        "title": "赠易卦者",
        "author": "卓田",
        "content": "自恨今秋赋不工，功名分付酒杯中。\n已知得失关乎数，始把荣枯问此翁。\n未必一夫司予夺，由来六画管穷通。\n果然许我真端的，从此君行易已东。",
        "dynasty": "宋",
        "collection_info": null
    },
    {
        "title": "赠星命严叔遇",
        "author": "卓田",
        "content": "聪明要是读书人，占艺名家事事精。\n试问五星严叔遇，更无三箇蜀君平。\n的言尽中尤其中，真术如生不是生。\n有伎不须人借重，伎高翻觉我言轻。",
        "dynasty": "宋",
        "collection_info": null
    },
    {
        "title": "送人赴上庠解试",
        "author": "卓田",
        "content": "南浦从来管别离，可伤此地判东西。\n恨无短羽追鹏翮，一任狂风送马蹄。\n明月层楼双旅思，青天万里一云梯。\n到头千佛名经上，年弟年兄取次题。",
        "dynasty": "宋",
        "collection_info": null
    },
    {
        "title": "贺人生孙",
        "author": "卓田",
        "content": "德积千门后必昌，孙枝此日果储祥。\n休夸注水生麒骥，自度丹山产凤凰。\n蓬矢桑弧今已举，犀钱玉果孰能忘。\n寒荄久荷沾濡赐，更藉春风为发扬。",
        "dynasty": "宋",
        "collection_info": null
    },
    {
        "title": "送人廷对",
        "author": "卓田",
        "content": "古来几段奇功名，不付寻常龌龊人。\n将军本是度外事，登坛四顾今人惊。\n夹道鶑花三月暮，浊酒离亭送君去。\n临歧执手无他言，更向前头加两步。",
        "dynasty": "宋",
        "collection_info": null
    }
]