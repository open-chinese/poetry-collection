[
    {
        "uuid": "ab4f61449a4cac1513d89fa7dab659a4",
        "title": "傲暑栖霞洞",
        "author": "李彦弼",
        "content": "嵌窦栖霞，𠿕𧇠转杓。\n左骖鸾翼，右耳凤箫。\n爽排酷烈，境邈氛嚣。\n静者多妙，于焉消摇。",
        "dynasty": "宋",
        "collection_info": null
    },
    {
        "uuid": "888823c2f3a25cd0bcfb7a52b2879d19",
        "title": "与曹圣延游风洞及七星观遂成长句",
        "author": "李彦弼",
        "content": "文英子建声华烜，少陵尝咏波澜阔。\n遐流亹亹钟宜春，观君紫芝真秀拔。\n华山騄耳汗血孙，奚取王良手刍秣。\n骎骎凌厉追遗风，胡为顿缨驰骆越。\n谁嗟长庚有老裔，壮龄直欲排紫闼。\n初从附凤矫飞翔，晚乃射虎耽疏豁。\n强颜方喜安斗筲，禀分何能愧圭撮。\n胸中琳琅茀埃𡏖，自恧铅锋乏破割。\n时过西邻蕲发药，溜引玉泉浇胏渴。\n新商执矩早威令，甘霔腾虚摧虐魃。\n约君飘鳬泛沧漪，背负青天□夭阏。\n风来空穴袭髮毛，刷腋凉飙振絺葛。\n泠然便拟子列游，不待别起青苹末。\n徐跻七星跐山椒，杓魁歊虚状旋斡。\n近君白雪热何有，高谈一激锥囊脱。\n扳肩作者古蹊径，余事篇章随击钵。\n盘趺不减二华君，妙阅枯棋战挑捾。\n光驺摇纵莫可留，四序翩翩几箭筈。\n顷看金柳流鶑鸣，俄听玉露丛蝉聒。\n清辉默韵无弦琴，乌用檀槽挥一抹。\n我方骚愁愁到骨，潜睨蠹蟫眉目繓。\n徒操诗穷拥鼻吟，□或酒酣将月喝。\n生平刚肠久已屈，頼尔匹夫难志夺。\n故交纷纭翱赤霄，大钧播物昭穷达。\n德尊一代元坎坷，儒腐百年决粗粝。\n南溟垂翅云翼收，北窗默卧霜鬚捋。\n病马犹期春草长，涸鱼终需江水活。\n君行趋觐长安日，轶兴横秋畴可遏。\n公卿倾风定援手，鸿造机缄由一拨。\n江湖要作迥相忘，静言可笑相濡沫。",
        "dynasty": "宋",
        "collection_info": null
    }
]