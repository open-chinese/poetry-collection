[
    {
        "uuid": "88b8b09c3344e04e16e046bbf3c65519",
        "title": "防风庙",
        "author": "章杰",
        "content": "弭楫山水县，驱马东南隅。\n候当溽暑至，乘凉出郊墟。\n晓月醒魂梦，轻飔动襟裾。\n气爽体自轻，纵意驰坦途。\n俄然远嚣尘，平野酾青渠。\n突兀见广殿，解鞍试入趋。\n厥祝唯防风，庙貌侔王居。\n槃杅残椒糈，惆怅走鼪鼯。\n像设匪丰硕，胡能骨专车。\n媲以二小君，宥坐五丈夫。\n壮者黝而武，少者美且都。\n所被皆甲胄，所执皆予殳。\n列侍立众鬼，昂头竞睢盱。\n我欲诹本因，遗民孰与呼。\n袪服立庑下，亟询乃淫巫。\n指数为我陈，其辞诞以迂。\n吾闻夏后氏，经启良勤劬。\n泽水戢大患，巡狩徧中区。\n稽山考制度，轨物示宏图。\n冕弁拱黼座，玉帛罗庭除。\n群臣并奔奏，臣职当罄输。\n如波朝沧溟，混混川流俱。\n于时独此侯，后至行趦趄。\n天王赫震怒，萧斧命显诛。\n其后越千禩，吴越相吞屠。\n山隳出巨骨，睹视咸惊呼。\n使轺聘上国，彻俎咨真儒。\n先圣与辩说，门人着于书。\n愚生邈三季，復历千载余。\n管窥偶致疑，鄙抱思略摅。\n王制重述职，期会诚难踰。\n川途或淹阻，驰骤有疾徐。\n推诚不逆诈，大度宜纳洿。\n尉佗怠朝贡，汉庭方剖符。\n刘濞称内病，几杖赐勾吴。\n矧在先王时，宪令期简孚。\n贬爵与削地，轻重分差殊。\n迨至三不朝，六师始诛鉏。\n薄乎后期罪，何至绝头颅。\n文命敷四海，祗德垂典谟。\n班师远格苗，下车亲泣辠。\n奚独汪芒氏，遽忍加金鈇。\n吾观此邑壤，如环尽崎岖。\n左方小类玦，众流復萦纡。\n意彼漆姓君，继世居封禺。\n负固资险阻，勇悍由魁梧。\n虎视远京邑，狼贪生觊觎。\n清跸来海峤，神兵卫龙舆。\n势穷力已屈，席藁往自拘。\n士师有常刑，明罚讵可逋。\n异哉雄伟姿，恃以丧厥躯。\n羿奡不得死，斯人殆其徒。\n犀角裹象万，终然被醢葅。\n长狄正俗类，伯也为侨如。\n舂喉逢富父，埋首当子驹。\n诸国近剿灭，鄋瞒无遗孥。\n斯事足可证，斯理谅非虚。\n夫子作春秋，近详远则疏。\n隐威事已略，廤兹姓氏初。\n繁简据旧史，疑信戒厚诬。\n或讥陷刑戮，尸祝真谄谀。\n答云无轻议，在礼存楷模。\n黄能遭亟死，祀典其舍诸。\n侯虽犯天宪，私惠曾霑濡。\n束手赴棘水，靡烦动戈戵。\n一国实被赐，重恩谁敢孤。\n春秋荐苹藻，抱送嘈笙竽。\n血食庇此方，永世终无渝。",
        "dynasty": "宋",
        "collection_info": null
    }
]