[
    {
        "title": "雪后游琅邪山联句",
        "author": "刁绎",
        "content": "南溪约幽寻，西岭极遐观。\n初阳色朦胧，残雪光汗漫。\n相望楼殿间，宛在云霄半。\n泉声减琤淙，山势欲飞窜。\n岩寒雨花霏，谷暖烟絮乱。\n幽鸟度乔林，惊猿折枯干。\n决决涨溪流，辉辉披野岸。\n兰芽吐尚微，冰乳凝未泮。\n佛屋对峰尖，禅庵倚崖断。\n轩窗爱虚豁，赤白从漫漶。\n行敲玉玲琅，松溜珠璀璨。\n寜将琼砾分，未省兰蒿判。\n行幽兔迹深，瞩远鸦翅缓。\n登宜阮孚屐，隐称嵇康锻。\n结游贤躅多，镵石清诗烂。\n极目穷跻攀，投隙违羁绊。\n荣观太帝书，暂憇飞仙馆。\n石立翠屏张，霞收丹锦散。\n觇坐客炉拥，负暄僧衲换。\n选胜唯务得，陟危寜復惮。\n谁乘泛海槎，直欲傍银汉。\n况有凌云才，何妨举风翰。\n景多苦冥搜，欢觧惬佳玩。\n乃情慰悬想，昔传非谩谰。\n题舆真莫俦，刻烛愧非伴。\n玉局共藏机，瑶琴越操缦。\n谣谚喜年丰，评文同月旦。\n大笔肆滂葩，小巫成泚汗。\n造适寓林泉，贪萦任冰炭。\n通侻去末礼，从容占奇段。\n促节歌更新，衔杯酌无筭。\n敢谓良会难，堪为画图看。\n感慨非独醒，赓酬毎三嘆。\n翔步虽异途，清懽归一贯。\n洒落似青冥，拘挛岂狴犴。\n绝顶所见稀，清狂兹兴罕。\n立饫谢珍鲜，行庖后樵爨。\n唯恐三节来，难留千骑駻。\n何时金鳌客，重亲玉皇案。\n迴首念斯游，驰精杳无畔。",
        "dynasty": "宋",
        "collection_info": null
    },
    {
        "title": "滁上间日阴晴联句",
        "author": "刁绎",
        "content": "阴晴淮海气何殊，一昔风光互惨舒。\n大块养春禆造化，繁云间日蔽居诸。\n暖回沙碛催来鴈，寒彻冰池怯上鱼。\n山色晦明如代谢，花枝凉曝似相于。\n朝暾忽荡川原净，夕翳还笼井落疏。\n快适得朋酾醁酒，困眠无兴读残书。\n虹霞灼灼飞琳馆，烟霭蒙蒙袭隼旟。\n定与物情均燥湿，殆非星好有盈虚。\n连空雪意迷高桞，遶舍阳和坼嫩蔬。\n林外昏鸦啼野尽，城头新月上帘初。",
        "dynasty": "宋",
        "collection_info": null
    },
    {
        "title": "雨后城上种蜀葵效辘轳体联句",
        "author": "刁绎",
        "content": "不惮移根远，姑怜向日姿。\n春风从自得，夜雨况相资。\n敏速飞霜镢，婆娑拥碧枝。\n幽葩兹有待，杂卉漫多奇。\n野藿非余尙，庭兰盍尔知。\n倾心安所守，卫足岂其私。\n得地何妨徙，干霄固可疑。\n采幢须夏节，绿饼与秋期。\n莫以藂生陋，唯其秀出宜。\n迁非拔茅进，爱岂揠苖为。\n色解凌溪锦，花应当酒巵。\n遶栏窠尙小，傍砌影犹卑。\n援护情宜倍，栽培力已施。\n桃蹊容烂熳，竹径耸参差。\n不待毛嫱妬，何嫌鲁相辞。\n土培忧压嫩，竹插为扶欹。\n疏密齐行列，芳华递疾迟。\n纤茎簪间导，繁蘂珥交垂。\n恐践禽须逐，防侵草必夷。\n养完先固本，采折俟乘时。\n屡戒园夫守，频烦墨客窥。\n拾来同地芥，吟就比江蓠。\n泛与萧蒿长，偏饶雨露滋。\n何如君子德，修直任荣衰。",
        "dynasty": "宋",
        "collection_info": null
    }
]