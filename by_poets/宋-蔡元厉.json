[
    {
        "uuid": "fa384970c9a1a8a524f3bba78a75ffc0",
        "title": "赠逍遥子",
        "author": "蔡元厉",
        "content": "身在逍遥境，开庵寓此身。\n红尘不到处，白日独閒人。\n月满云山夜，花留玉洞春。\n坐中无俗客，猿鹤故相亲。",
        "dynasty": "宋",
        "collection_info": null
    },
    {
        "uuid": "b3f7c034a71ff43a31d626005d97ef4a",
        "title": "孤青峰",
        "author": "蔡元厉",
        "content": "琳馆松扉白昼扃，骖鸾人去已冥冥。\n天开远画楼台古，地得遗丹草木灵。\n万壑野云晴酿雨，一池秋水夜涵星。\n麻姑仙驭今何在，槛外孤峰晚更青。",
        "dynasty": "宋",
        "collection_info": null
    },
    {
        "uuid": "b0895db49b9e4cc13eed0bdb2e87807e",
        "title": "中阁",
        "author": "蔡元厉",
        "content": "万仞仙山插太空，山腰依约见蓬宫。\n人寰隔绝无烟到，洞府深沉有路通。\n石罅生云埋柱础，海光浮日照帘栊。\n野僧斋罢凭栏久，千里秋毫一望中。",
        "dynasty": "宋",
        "collection_info": null
    },
    {
        "uuid": "81492f5d7b320813848718d6eb7e03c3",
        "title": "彩云轩",
        "author": "蔡元厉",
        "content": "洞府神仙此是家，麻姑曾驻五云车。\n峰前三尺寒泉水，犹有白莲开旧花。",
        "dynasty": "宋",
        "collection_info": null
    },
    {
        "uuid": "dee6e679a2d1f77755eb5a3133d73040",
        "title": "遗履轩",
        "author": "蔡元厉",
        "content": "仙客相从往玉都，轩前惟见老松枯。\n春来试问梁间燕，还是当时旧履无。",
        "dynasty": "宋",
        "collection_info": null
    }
]