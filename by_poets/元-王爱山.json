[
    {
        "title": "中吕・上小楼自适",
        "author": "王爱山",
        "content": "酒酣时乘兴吟，花开时对景题。\n剪雪裁冰，击玉敲金。\n贯串珠玑，得意时，自陶写，吟哦一会，放情怀悦心神有何惭愧？思古来屈正则，直恁地禀性僻。\n受之父母，身体发肤。\n跳入江里，舍残生，博得个，名垂百世，没来由管他甚满朝皆醉。\n黑甜浓坦腹眠，清凉风拂面吹。\n高卧藤床，铺片蒲席，枕块顽石，日三竿，睡正美，蒙头衲被，起得迟怕画不着卯历？开的眼便是山，那动脚便是水。\n绿水青山，翠壁丹崖。\n可作屏帏，乐心神，净耳目，抽身隐逸，养平生浩然之气。",
        "dynasty": "元",
        "collection_info": null
    },
    {
        "title": "双调・水仙子怨别离",
        "author": "王爱山",
        "content": "凤凰台上月儿弯，烛灭银河锦被寒。\n谩伤心空把佳期盼，知他是甚日远？悔当时不锁雕鞍。\n我则道别离时易，谁承望相见呵难！两泪阑干。\n凤凰台上月儿偏，和泪和愁闻杜鹃。\n恨平生不遂于飞愿，盼佳期天样远，月华凉风露涓涓。\n欹单枕难成梦，拥孤衾怎地眠？两泪涟涟。\n凤凰台上月儿斜，春恨春愁何日彻？桃花零落胭脂谢，倏忽地春去也，舞翩翩忙煞蜂蝶。\n人去了无消息，雁回时音信绝，感叹伤嗟。\n凤凰台上月儿低，香烬金炉空叹息。\n闷闷厌厌怎不添憔悴？夜迢迢更漏迟，冷清清独守香闺。\n急煎煎愁如醉，恨绵绵意似痴，泪眼愁眉。\n凤凰台上月儿高，何处何人品玉箫？眼睁睁盼不得他来到，陈抟也睡不着，空教人穰穰劳劳。\n银台上灯将灭，玉炉中香渐消，业眼难交。\n凤凰台上月儿孤，倒凤颠鸾谩叹吁。\n盼行云愁锁西楼暮，似阑干十二曲，雁来也还又无书。\n情脉脉空惆怅，意悬悬无是处，恨满天隅。\n凤凰台上月儿明，短叹长吁千万声。\n香闺寂寞人孤另，枕消香寒渐生，碧荧荧一点残灯。\n别离是寻常事，凄凉可惯经？冷冷清清。\n凤凰台上月儿昏，忽地风生一片云。\n淅零零夜雨更初尽，打梨花深闭门，冷清清没个温存。\n他去了无消息，枉教人空断魂，瘦脸啼痕。\n凤凰台上月儿沉，一样相思两处心。\n今宵愁恨更比昨宵甚，对孤灯无意寝，泪和愁付与瑶琴。\n离恨向弦中诉，凄凉在指下吟，少一个知音。\n凤凰台上月儿圆，月上纱窗人未眼。\n故人来人月皆如愿。\n月澄清人笑喧，诉别离在月下星前。\n人美满中秋月，月婵娟良夜天，人月团圆。",
        "dynasty": "元",
        "collection_info": null
    }
]