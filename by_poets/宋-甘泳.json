[
    {
        "uuid": "75dcb2507ad9b5e12fbc7badf23f4d74",
        "title": "自述",
        "author": "甘泳",
        "content": "总角希闻道，残生乃付诗。\n未曾前辈识，敢辱近人知。\n飘泊身余健，萧閒鬓欲衰。\n一帘书四壁，寒日在清池。",
        "dynasty": "宋",
        "collection_info": null
    },
    {
        "uuid": "295b1012fedd808db79ed4165dcedf15",
        "title": "过南湖",
        "author": "甘泳",
        "content": "忽有一事碍胸次，摆脱不去呼酒来。\n溟溟蒙蒙混沌在，坦坦荡荡虚空开。\n精神一生留笔墨，形骸昨夜为尊罍。\n年年看梅今白髮，晴日江路行莓苔。",
        "dynasty": "宋",
        "collection_info": null
    },
    {
        "uuid": "50f3731b49752e301128d364696cfd2f",
        "title": "与危见心同和完颜御史沂联步踏月韵",
        "author": "甘泳",
        "content": "明月送人归，明月照人宿。\n月落梦醒时，清霜压寒屋。",
        "dynasty": "宋",
        "collection_info": null
    },
    {
        "uuid": "e06b786507b38de05dc7106ead8755da",
        "title": "晚立黄洲",
        "author": "甘泳",
        "content": "今度阑干倚，苍茫入暮天。\n碧溪分市井，华屋乱云烟。\n钟隔春来树，灯流夜去船。\n惜哉题柱壮，琴动凤凰絃。",
        "dynasty": "宋",
        "collection_info": null
    },
    {
        "uuid": "fa4744100dbd2534ede53bb78cafd1cb",
        "title": "小绝",
        "author": "甘泳",
        "content": "一夜睡不着，小窗天忽明。\n林塘寒鸟聚，听得最初声。",
        "dynasty": "宋",
        "collection_info": null
    },
    {
        "uuid": "50e9afa69709cf4b6d758f9db106adaf",
        "title": "陪完颜御史行金石台分韵得丞字",
        "author": "甘泳",
        "content": "胜景踰千载，吾人得共登。\n五峯交地势，一水合沙棱。\n荆国成何事，浮丘无异能。\n山头有田父，未必识中丞。",
        "dynasty": "宋",
        "collection_info": null
    },
    {
        "uuid": "108fa982785c29374e3a17bd035444a8",
        "title": "归来",
        "author": "甘泳",
        "content": "谓我犹羁旅，归与已的然。\n风霜高枕外，江海小诗边。\n达摩移华夏，庄周侮圣贤。\n向来知此事，未敢弃予年。",
        "dynasty": "宋",
        "collection_info": null
    },
    {
        "uuid": "eddafa91b7e436be7bdbc48bd6e17f73",
        "title": "秋风词",
        "author": "甘泳",
        "content": "昨夜西风来，人间雨如海。\n山摇摇，秋洒洒。\n早起□□轮，老红竟何在，惟有残云漠漠弄凉态。\n千林万叶，淅沥作声。\n岂无绿色，奈何凋零。\n四时更变化，宋玉胡为愁，直须痛饮千斛酒。\n亦不知有春，亦不知有秋，鸿蒙适我汗漫游。\n绝怜九辨大萧索，争与虫声起篱落。\n东溪子，今夕呼月当中天，看我大醉西风前。\n便令秋满八千岁，我醉依然月下眠。",
        "dynasty": "宋",
        "collection_info": null
    },
    {
        "uuid": "523eedebff9f21c83b992d4f2a87b6e0",
        "title": "烧香寺",
        "author": "甘泳",
        "content": "暑热不可度，须此日暮凉。\n况尔得佳友，共约栖禅房。\n行吟发幽兴，空阔入水乡。\n萧散意自适，轻风动衣裳。\n谁欤远有望，烟影生冥茫。\n已復入古寺，树色交青苍。\n虚廊绝蚊蛾，可近灯烛光。\n莲花生清池，静坐乃闻香。\n尊卑就次序，肴核罗杯觞。\n嗟此坐中人，声名托文章。\n云霄纵高步，山林倏潜藏。\n况遇知己饮，豁达倾肺肠。\n抚掌发一笑，神思惊轩昂。\n酣歌兴未已，下趁青苔荒。\n仰视天无尘，素月升东墙。\n百年亦如寄，万事何其长。\n慎勿忘今夕，嘉话连僧房。",
        "dynasty": "宋",
        "collection_info": null
    },
    {
        "uuid": "fc352121f5c85b3e9c164ba87ed38ae6",
        "title": "夜坐",
        "author": "甘泳",
        "content": "林风自潇潇，山雨时洒洒。\n丈夫七尺躯，地炉使吾矮。",
        "dynasty": "宋",
        "collection_info": null
    },
    {
        "uuid": "b886e3fea3731813bbf3ad5e3a02fc69",
        "title": "早睡",
        "author": "甘泳",
        "content": "病来贪睡早，推月出山前。\n月色不相舍，小窗还自妍。",
        "dynasty": "宋",
        "collection_info": null
    },
    {
        "uuid": "31558e0a948e2a116f64bdba3e5d4b5a",
        "title": "酒醒",
        "author": "甘泳",
        "content": "酒醒桂花发，狂歌对花前。\n邻家大駡我，夜半惊人眠。",
        "dynasty": "宋",
        "collection_info": null
    },
    {
        "uuid": "6b4ac9518a8f4c97d97e4617029162a3",
        "title": "书生",
        "author": "甘泳",
        "content": "踉蹡趣讲席，读诵斗高声。\n我亦曾如此，而今白髮生。",
        "dynasty": "宋",
        "collection_info": null
    },
    {
        "uuid": "70ac378feecf93d9127277dfba80176d",
        "title": "暂憩",
        "author": "甘泳",
        "content": "平生湖海游，南北东西路。\n几度梦残时，云深不知处。",
        "dynasty": "宋",
        "collection_info": null
    },
    {
        "uuid": "6a2eb5d2f759d272e17dd27d76b3a37d",
        "title": "归舟二首  其一",
        "author": "甘泳",
        "content": "片帆悬空秋满腹，凉月淡淡天无波。\n平生湖海元龙意，早入西风渔棹歌。",
        "dynasty": "宋",
        "collection_info": null
    },
    {
        "uuid": "2621f8856c40814366561baf3022cdd1",
        "title": "归舟二首  其二",
        "author": "甘泳",
        "content": "天壤岂无苏季子，恨我不识韩荆州。\n遥山苍苍暮云碧，何许一笛芦花秋。",
        "dynasty": "宋",
        "collection_info": null
    },
    {
        "uuid": "f6f6dc7b36a902a6efa9a4b8a2d40437",
        "title": "下豫州",
        "author": "甘泳",
        "content": "壮怀忍共白云閒，孤负僧房屋半间。\n卖却牢愁三万斛，载将明月入西山。",
        "dynasty": "宋",
        "collection_info": null
    },
    {
        "uuid": "7355adffb3b4fa2518609ee109454595",
        "title": "托意",
        "author": "甘泳",
        "content": "旧时灯火不知年，托意篇章末世传。\n胸次只今无此事，听风听雨过残年。",
        "dynasty": "宋",
        "collection_info": null
    },
    {
        "uuid": "37bdab1af583ee258fc0e2eb3834087a",
        "title": "新春",
        "author": "甘泳",
        "content": "花红柳绿也逢时，润色青春有小时。\n人世苦无吾辈在，东风寥落亦堪愁。",
        "dynasty": "宋",
        "collection_info": null
    },
    {
        "uuid": "82238a829a6c0c35e73956655c02448a",
        "title": "看梅",
        "author": "甘泳",
        "content": "独坐匆匆不自适，出门偶见梅花开。\n自从开闢到今日，此是东风第几回。",
        "dynasty": "宋",
        "collection_info": null
    }
]