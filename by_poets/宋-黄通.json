[
    {
        "title": "麻姑山一首赠陈仲父贤良兼泰伯先生",
        "author": "黄通",
        "content": "麻姑山直斗牛角，形胜拥断东南隅。\n五百年来畜英气，特为吾宋生真儒。\n李姓觏名泰伯字，风骨古秀飘髯鬚。\n其人于世少似者，无乃稷契荀孟徒。\n自伤出处苦奇剥，不得寸禄遮妻孥。\n归来筑室郡北郭，反关唯作文字娱。\n先生之门足高第，中间仲父有辈无。\n曾继先生列科举，简编满载三十车。\n先生不遇子亦退，高文懿行夸江湖。\n麻源谷口田数顷，岁计取足无赢余。\n生涯俯就隠意决，便弃城邑庐郊墟。\n上有慈亲享甘旨，下有子弟森庭除。\n平生胸臆渺溟渤，惟学虞卿穷着书。\n平生志气薄云汉，惟学子陵閒钓鱼。\n每当春秋社时候，万象潇洒神仙居。\n岩花野卉照几席，溪风谷霭清襟裾。\n先生乘兴或还往，杀鸡炊黍开尊壶。\n共评古今正经史，不知口角清涎濡。\n名教果有如是乐，彦辅之言诚岂诬。\n莲社竹溪诧高逸，究竟未免归狂愚。\n争如仲父与泰伯，相乐以道情愉愉。\n文酒逢迎二十载，一日不见已为疏。\n松门大开俗不到，水云轩槛空清虚。\n仰爱二友嗟不与，欲别仙墅犹踟蹰。",
        "dynasty": "宋",
        "collection_info": null
    },
    {
        "title": "游熙春台",
        "author": "黄通",
        "content": "吾闽山水州，佳丽发于邵。\n中有登高山，迥与蓬莱肖。\n万家鸡犬环，四面城池绕。\n木老烟苍苍，天低云杳杳。",
        "dynasty": "宋",
        "collection_info": null
    },
    {
        "title": "秋兴",
        "author": "黄通",
        "content": "讼庭无事意徘徊，长啸西风酒满杯。\n溪上小楼秋色裏，一番新雁趁云来。",
        "dynasty": "宋",
        "collection_info": null
    },
    {
        "title": "元夕灯火",
        "author": "黄通",
        "content": "秦楼十二玉梯横，紫府千门夜不扃。\n疑是嫦娥弄春色，彩云移下一天星。",
        "dynasty": "宋",
        "collection_info": null
    },
    {
        "title": "凉轩",
        "author": "黄通",
        "content": "古邑已清旷，凉轩尤洒然。\n檐楹低竹树，城郭带云泉。\n铸水孤吟地，流觞避暑天。\n应嗟吾土隘，无处畜风烟。",
        "dynasty": "宋",
        "collection_info": null
    },
    {
        "title": "岘山",
        "author": "黄通",
        "content": "仙翁移守明年春，□书小子中自论。\n□嗟羊公不血食，乃表乞庙于山樊。\n因復为山发风咏，辞气浩浩涵胚浑。\n又不柬弃贱且鄙，似欲瓴甋联玙璠。\n捧诗那能测崖岸，但觉俗骨销沈昏。\n师丈之命重违辟，手摩空腹强忍言。\n召伯听讼棠树下，后人思伯树不残。\n羊公游处岘山首，后人见山即汍澜。\n或者怪之辄致诘，厥□何惠施元元。\n答云贤者岂徒尔，其事虽远迹可根。\n昔者郏鄏鼎既□，三姓窃出窥中原。\n野鬼狂神盗社稷，渴龙饥虎摇干坤。\n于时生灵乃何物，蛇豕口吻恣吐吞。\n丁黄那復顾邦土，荒城白昼啼幽冤。\n□石未安晋已夺，晋□将至汉之濆。\n公来有意补膏血，宁重黔首轻儿孙。\n朝问疾苦历万室，莫復逋逃开四门。\n众化以术公以道，人伏以威公以恩。\n□□□时用□□，使民□戴如□□。\n不然楚山尽奇秀，岂将怀□□□村。\n山旧有亭亭有碑，碑前□见堕泪痕。\n独使庭坚忽不祀，可□今古多朱轓。\n仙翁下车郡即治，旋日鞭马城南奔。\n踟蹰山头念往事，言不轻发心暗扪。\n吾州祠宇数十百，何功何惠牲牢飧。\n而令公作若敖鬼，嗟我庸敢夸雄藩。\n玉书寻许□祀典，庶令贤者终天存。\n士民欢笑□□诏，□□日□新宫垣。\n梁国入吴毁淫祠，泰伯子胥方独尊。\n南阳守睦祠子陵，浙东薄俗渐已敦。\n仙翁还作叔子庙，汉南又开风教源。\n诚令身在名灭者，放目仰视惭英魂。\n凤林古景绝无尽，未算水木兼兰荪。\n山前游骑试思否，此山不直供翠樽。",
        "dynasty": "宋",
        "collection_info": null
    },
    {
        "title": "句",
        "author": "黄通",
        "content": "天惠樵阳岂厚哉，文翁旌旆两回来。",
        "dynasty": "宋",
        "collection_info": null
    }
]