[
    {
        "uuid": "ffb9c5d8beb2735efd4ed44995f27e0c",
        "title": "祝英台近 夏初临",
        "author": "李义山",
        "content": "夏初临，春正满，花事在红药。\n一阵光风，香雾喷珠箔。\n画堂旧日张家，梦中玉燕，早拂晓、飞来帘幕。\n酒深酌。\n曾记走马长安，功名戏樊郭。\n螺浦如杯，豪气怎生着。\n直须用了圮编，封侯万户，却归共、赤松翁约。",
        "dynasty": "宋",
        "collection_info": null
    },
    {
        "uuid": "891543eb2a214feb504cfe499a6bd97d",
        "title": "题式之诗卷后",
        "author": "李义山",
        "content": "老气棱棱未易攀，谊襟凛凛可廉顽。\n瘦筇只为江湖上，诗卷傍行天地间。\n社风雨花春正好，酒垆山屐梦相关。\n夔州已浚花绳削，今度编成不要删。",
        "dynasty": "宋",
        "collection_info": null
    },
    {
        "uuid": "73e7cf80da98b051dc2e4568b6250c89",
        "title": "题梅山云悦楼",
        "author": "李义山",
        "content": "云本无心悦者谁，华阳去后少人知。\n欲分半席无因到，一片飞来是觅诗。",
        "dynasty": "宋",
        "collection_info": null
    },
    {
        "uuid": "2ec1d4be5e67681634255f46bdb8c4c3",
        "title": "毛竹",
        "author": "李义山",
        "content": "只得流霞送一杯，空中箫鼓当时回。\n武夷洞裏生毛竹，老尽曾孙更不来。",
        "dynasty": "宋",
        "collection_info": null
    },
    {
        "uuid": "525fb0cc48ed626ff63f25784ca95a32",
        "title": "青云峰",
        "author": "李义山",
        "content": "瀛洲拟岘屡凭栏，不得江山四面看。\n欲识青云奇绝处，碧天无际裹峰峦。",
        "dynasty": "宋",
        "collection_info": null
    }
]