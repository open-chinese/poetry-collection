[
    {
        "uuid": "f2f554e10cc33f34943dde8a87378b65",
        "title": "山楼秋夜",
        "author": "周嵩",
        "content": "孤形侣云汉，凉思满山楼。\n高树自吟籁，清樽聊赏幽。\n检书初志动，抚剑壮心留。\n蟋蟀不知事，喧声何不休。",
        "dynasty": "宋",
        "collection_info": null
    },
    {
        "uuid": "d40ffe87764a5b8b1161cbb25170ed93",
        "title": "讼风",
        "author": "周嵩",
        "content": "西风云战急，杀气横干戈。\n有客怀乡坐，无邻送酒过。\n布袍欣豫暖，冻笔苦新呵。\n默诉玄冥后，天涯征戍多。",
        "dynasty": "宋",
        "collection_info": null
    },
    {
        "uuid": "12cd17b51f3aeeb0bd22d4ee7be1042f",
        "title": "近闻",
        "author": "周嵩",
        "content": "斜阳淡紫弄晖晖，泽国霜前落木稀。\n远忆东皇沉羽驾，近闻山鬼泣萝衣。\n画溪黑夜双龙吼，霞幕清秋一鹤飞。\n送尽海天千里目，伶仃洋裏有谁归。",
        "dynasty": "宋",
        "collection_info": null
    },
    {
        "uuid": "de4b2427405f864226f6cdd6e630598d",
        "title": "晚菊",
        "author": "周嵩",
        "content": "落日西风弄晚晴，东篱曲曲灿金英。\n先生茅舍终年淡，惟有寒芳不世情。",
        "dynasty": "宋",
        "collection_info": null
    }
]