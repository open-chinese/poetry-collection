[
    {
        "uuid": "94e7bdd22429928064940a44caa40de5",
        "title": "定泉井",
        "author": "高颐",
        "content": "方师凿破天地髓，碧龙吹出冰霜寒。\n一泓清澄绝泥滓，万窍号勋无波澜。\n倒海翻江俱是幻，贮风留月得真观。\n我来酌饮冷彻骨，飘飘此身在霄汉。\n惠山之泉甘如饴，但随茗碗争新奇。\n廉泉让水名匪欺，祗以贤者为品题。\n此泉源流本曹溪，名之以定实亦宜。\n尝试以手测其涯，雨不泛溢旱不亏。\n莫言此乏蜿蜒姿，虫行蛭动皆可疑。\n咫尺中閒涵世界，寂然心印本无碍。\n不与儿童搅水浑，留照鬚眉长自在。",
        "dynasty": "宋",
        "collection_info": null
    },
    {
        "uuid": "c1e527b0d7b2c13fe937a5cfe1f01db9",
        "title": "支提禅寺",
        "author": "高颐",
        "content": "石龛金佛一千身，不到支提孰识真。\n髣髴钟声鸣翠阜，晶荧灯焰下苍旻。\n平生梦想烟霞际，今日来游鬓髮新。\n踏破禅林秋月皎，水云閒淡入精神。",
        "dynasty": "宋",
        "collection_info": null
    }
]