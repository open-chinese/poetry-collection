[
    {
        "title": "兰陵王 画阑直",
        "author": "赵必��",
        "content": "画阑直。\n饾饤千红万碧。\n无端被，怪雨狂风，僽柳僝花禁春色。\n寻芳遍楚国。\n谁识。\n五陵俊客。\n流水远，题叶无情，雁足不来杳笺尺。\n浮生等萍迹。\n才卸却归鞍，坐未温席。\n匆匆还又京华食。\n叹聚少离多，漂零因甚，江南逢梅望寄驿。\n美人兮天北。\n悲恻。\n恨成积。\n怅钗玉尘生，猊金烟寂。\n绿杨芳草情何极。\n偏懒拨琵琶，愁听羌笛。\n梨花院落，黄昏后，珠泪滴。",
        "dynasty": "宋",
        "collection_info": null
    },
    {
        "title": "华胥引 沧浪矶外",
        "author": "赵必��",
        "content": "沧浪矶外，小舣兰舟，旋沽竹叶。\n雨过溪肥，波心荡漾鸥对唼。\n烟晚欸乃渔歌，和橹声咿轧。\n要泛五湖，祗恐西施羞怯。\n年少飘零，鬓未霜，底须轻镊。\n江南归雁，寄来鸳笺细阅。\n盟言誓语，满鲛绡罗箧。\n撩弄相思，琴心寸寸三叠。",
        "dynasty": "宋",
        "collection_info": null
    },
    {
        "title": "贺新郎 绣口琅玕腹",
        "author": "赵必��",
        "content": "绣口琅玕腹。\n美人兮、阳春一曲，华貂难续。\n唤醒荷花归棹梦，犹忆红尘迷目。\n只消得、乌飞兔逐。\n往事已随流水去，眇愁予、郁郁哀时俗。\n恨千缕，泪一掬。\n不使清史流芳馥。\n也不须、荣华富贵，尊前频祝。\n但得山中茅屋在，莫遣鹤悲猿哭。\n随意种、荼薇蹢躅。\n莼菜可羹鲈可鲙，听渔舟、晚唱清溪曲。\n醉又醒，唤芳醁。",
        "dynasty": "宋",
        "collection_info": null
    },
    {
        "title": "贺新郎 低唱芙蓉菊",
        "author": "赵必��",
        "content": "低唱芙蓉菊。\n有吟翁、坐拥红娇，宴黄金屋。\n恰则绂鳞三日后，灿灿晬盘珠玉。\n不待梦、燕怀枫腹。\n自是嫦娥分桂种，伴灵椿、千岁延清福。\n回笑我，龟藏六。\n归欤老圃锄春绿。\n吾菟裘、三径荒苔，一庭瘦竹。\n欲隐贫无山可买，聊尔徜徉盘谷。\n更管甚、云台玉局。\n紧闭柴门传语客，道主人、高枕南窗曲。\n有酒蟹，此生足。",
        "dynasty": "宋",
        "collection_info": null
    }
]