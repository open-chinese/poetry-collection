[
    {
        "uuid": "6014895f01fda6cea53fea1fefbcfc16",
        "title": "劝农十首  其一",
        "author": "熊克",
        "content": "雪渍冰濡土脉肥，趁时举趾莫教违。\n荷蓑早合衝烟去，负耒迟须带月归。",
        "dynasty": "宋",
        "collection_info": null
    },
    {
        "uuid": "8decd5f4622f22953d046aaeb9a71931",
        "title": "劝农十首  其二",
        "author": "熊克",
        "content": "低田傍海仰依山，雨即横流旱即干。\n时决时潴能自力，转成沃壤不为难。",
        "dynasty": "宋",
        "collection_info": null
    },
    {
        "uuid": "afa17f3249dfdb5240dae5db1a1f4815",
        "title": "劝农十首  其三",
        "author": "熊克",
        "content": "百昌萌动戴芒芽，小廪先储种自嘉。\n天暖地腴当亟播，好蠲甲谷润田家。",
        "dynasty": "宋",
        "collection_info": null
    },
    {
        "uuid": "6e5ead7b674178e84e06fcc96fdfda59",
        "title": "劝农十首  其四",
        "author": "熊克",
        "content": "凡农主客两相依，以富资贫政所宜。\n要彼力耕吾有望，借粮借种莫迟迟。",
        "dynasty": "宋",
        "collection_info": null
    },
    {
        "uuid": "b56ec33161789f2a28fe215b0245f65c",
        "title": "劝农十首  其五",
        "author": "熊克",
        "content": "己田自种乐为农，不肯勤耕奉主翁。\n劝汝回心毋见错，秋成获利两家同。",
        "dynasty": "宋",
        "collection_info": null
    },
    {
        "uuid": "fb700386e89428aaa88afa467c231428",
        "title": "劝农十首  其六",
        "author": "熊克",
        "content": "黄岩出谷半丹邱，使指新疏万壑流。\n筑堰未妨齐着力，旱天随取灌高畴。",
        "dynasty": "宋",
        "collection_info": null
    },
    {
        "uuid": "1ff82346ad25984287d5ebd598a3d9b2",
        "title": "劝农十首  其七",
        "author": "熊克",
        "content": "午村茅舍起炊烟，夫带儿耕馁在田。\n赤饭黄羹须妇馌，往来莫惮走东阡。",
        "dynasty": "宋",
        "collection_info": null
    },
    {
        "uuid": "8e25f2782bac9617d54ffaa0e13e3012",
        "title": "劝农十首  其八",
        "author": "熊克",
        "content": "蚕月农须雨及时，三眠纔起食嫌迟。\n采桑风雨无辞苦，指日缫成白雪丝。",
        "dynasty": "宋",
        "collection_info": null
    },
    {
        "uuid": "087d4c9acded10b36577bead68462dc3",
        "title": "劝农十首  其九",
        "author": "熊克",
        "content": "腊时得雪喜重重，春到而今雨又通。\n麦自十分堪指拟，更当力穑顺年丰。",
        "dynasty": "宋",
        "collection_info": null
    },
    {
        "uuid": "0701c538744f609d43ff7bc4e8cffdba",
        "title": "劝农十首  其一○",
        "author": "熊克",
        "content": "唆伊争讼真伊贼，劝你休和是你师。\n纵使胜来耕已废，得便宜处失便宜。",
        "dynasty": "宋",
        "collection_info": null
    },
    {
        "uuid": "d8dbe47e3f4644e61de63b1951e3afd6",
        "title": "寿芮秘书三首  其一",
        "author": "熊克",
        "content": "帝调玉烛召春还，仙袂同时度九关。\n万品欲霑何处得，东风今起道家山。",
        "dynasty": "宋",
        "collection_info": null
    },
    {
        "uuid": "1f5e7b09249cb072a16b877014d68ffb",
        "title": "寿芮秘书三首  其二",
        "author": "熊克",
        "content": "归来未对小延英，便向蓬莱作主人。\n要督仙宫讐玉籍，却收众妙入经纶。",
        "dynasty": "宋",
        "collection_info": null
    },
    {
        "uuid": "45c6b42b273162083a1c4d95c6eaf159",
        "title": "寿芮秘书三首  其三",
        "author": "熊克",
        "content": "册府都无未见书，毫端万斛泻明珠。\n若为池上星辰履，谩与瀛洲作画图。",
        "dynasty": "宋",
        "collection_info": null
    },
    {
        "uuid": "1fb86513d10764e0662d94a1c5c7a96d",
        "title": "韩魏公读书堂",
        "author": "熊克",
        "content": "去郡五里安国寺，断蓬荒莜成丘墟。\n郡人不置瓜李嫌，公亦甘与泉石居。\n想憎俗事败人意，独愿打火勤三余。\n今人不出如处女，陋室屋暗百不如。\n闻君读书胡乃尔，政恐心地忘芟锄。\n前辈浑厚应有此，难弟难兄俱可书。",
        "dynasty": "宋",
        "collection_info": null
    },
    {
        "uuid": "84c2efdd33aa58bc34c9f50cc669abbd",
        "title": "访艮斋先生讲学之所",
        "author": "熊克",
        "content": "克斋从学艮斋地，溪友幸从诗友游。\n泉响如闻读书韵，山容犹带济时忧。\n呜呼道在人何在，籍甚名留迹不留。\n欲揖高风宁復得，归欤□□□抔□。",
        "dynasty": "宋",
        "collection_info": null
    },
    {
        "uuid": "77993e2a435baeca6bc38e99358e2100",
        "title": "葛仙山",
        "author": "熊克",
        "content": "秋风吹我衣，秋水洗我心。\n乘风直上葛仙顶，仙家楼阁烟霞深。\n蓬莱何曾弱水隔，兜率有天纔咫尺。\n等闲拍手倚阑干，惊起蛟龙移窟泽。\n试剑石老苍苔封，洗药池在丹砂红。\n老仙骑鹤去未还，投崖何处寻遗踪。\n霏霏蒙蒙天欲霜，神州万里何茫茫。\n昆明水浅劫灰冷，几见东海成田桑。\n洞箫吹断月满堂，梦中恍惚侍玉皇。\n觉来两袖携天香，是非忧乐俱两忘。\n骖骐麟，翳凤凰，得与尔，高翱翔。\n仙翁一笑白云上，赠我长房青竹杖。\n明朝去向葛溪滨，莫遣风雷惊世人。",
        "dynasty": "宋",
        "collection_info": null
    }
]