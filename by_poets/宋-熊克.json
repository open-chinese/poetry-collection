[
    {
        "uuid": "a6d50745f2e3e3b7130a619f8c9df412",
        "title": "劝农十首  其一",
        "author": "熊克",
        "content": "雪渍冰濡土脉肥，趁时举趾莫教违。\n荷蓑早合衝烟去，负耒迟须带月归。",
        "dynasty": "宋",
        "collection_info": null
    },
    {
        "uuid": "1a7a8d09e0085686ae96653cbc51aaee",
        "title": "劝农十首  其二",
        "author": "熊克",
        "content": "低田傍海仰依山，雨即横流旱即干。\n时决时潴能自力，转成沃壤不为难。",
        "dynasty": "宋",
        "collection_info": null
    },
    {
        "uuid": "6074af45b0b4014bb15135313ef6b375",
        "title": "劝农十首  其三",
        "author": "熊克",
        "content": "百昌萌动戴芒芽，小廪先储种自嘉。\n天暖地腴当亟播，好蠲甲谷润田家。",
        "dynasty": "宋",
        "collection_info": null
    },
    {
        "uuid": "d26711b1cc7d46925bbe46bd2b611af2",
        "title": "劝农十首  其四",
        "author": "熊克",
        "content": "凡农主客两相依，以富资贫政所宜。\n要彼力耕吾有望，借粮借种莫迟迟。",
        "dynasty": "宋",
        "collection_info": null
    },
    {
        "uuid": "8d5b21502c0d46b39be017ab988cd956",
        "title": "劝农十首  其五",
        "author": "熊克",
        "content": "己田自种乐为农，不肯勤耕奉主翁。\n劝汝回心毋见错，秋成获利两家同。",
        "dynasty": "宋",
        "collection_info": null
    },
    {
        "uuid": "54ff9537c12f4af5caa36b120994fc0e",
        "title": "劝农十首  其六",
        "author": "熊克",
        "content": "黄岩出谷半丹邱，使指新疏万壑流。\n筑堰未妨齐着力，旱天随取灌高畴。",
        "dynasty": "宋",
        "collection_info": null
    },
    {
        "uuid": "2f373fcb3ebf34b137f7988a8d11b33f",
        "title": "劝农十首  其七",
        "author": "熊克",
        "content": "午村茅舍起炊烟，夫带儿耕馁在田。\n赤饭黄羹须妇馌，往来莫惮走东阡。",
        "dynasty": "宋",
        "collection_info": null
    },
    {
        "uuid": "7a97c5cc8f5c3ac40de93d3d0123c53a",
        "title": "劝农十首  其八",
        "author": "熊克",
        "content": "蚕月农须雨及时，三眠纔起食嫌迟。\n采桑风雨无辞苦，指日缫成白雪丝。",
        "dynasty": "宋",
        "collection_info": null
    },
    {
        "uuid": "ba275d474df786fde5cf52ebc0c76558",
        "title": "劝农十首  其九",
        "author": "熊克",
        "content": "腊时得雪喜重重，春到而今雨又通。\n麦自十分堪指拟，更当力穑顺年丰。",
        "dynasty": "宋",
        "collection_info": null
    },
    {
        "uuid": "506032d0f8afe67a6a81eb3a84666f82",
        "title": "劝农十首  其一○",
        "author": "熊克",
        "content": "唆伊争讼真伊贼，劝你休和是你师。\n纵使胜来耕已废，得便宜处失便宜。",
        "dynasty": "宋",
        "collection_info": null
    },
    {
        "uuid": "0bc4827e46f5e3653f0eef04d95039a7",
        "title": "寿芮秘书三首  其一",
        "author": "熊克",
        "content": "帝调玉烛召春还，仙袂同时度九关。\n万品欲霑何处得，东风今起道家山。",
        "dynasty": "宋",
        "collection_info": null
    },
    {
        "uuid": "878e7ebc02b5f0c1f5c4ae07af3f4631",
        "title": "寿芮秘书三首  其二",
        "author": "熊克",
        "content": "归来未对小延英，便向蓬莱作主人。\n要督仙宫讐玉籍，却收众妙入经纶。",
        "dynasty": "宋",
        "collection_info": null
    },
    {
        "uuid": "b6f9a2893f85a700334770f17802fb7e",
        "title": "寿芮秘书三首  其三",
        "author": "熊克",
        "content": "册府都无未见书，毫端万斛泻明珠。\n若为池上星辰履，谩与瀛洲作画图。",
        "dynasty": "宋",
        "collection_info": null
    },
    {
        "uuid": "c9accf0488211e5bb3299c59ed5f1687",
        "title": "韩魏公读书堂",
        "author": "熊克",
        "content": "去郡五里安国寺，断蓬荒莜成丘墟。\n郡人不置瓜李嫌，公亦甘与泉石居。\n想憎俗事败人意，独愿打火勤三余。\n今人不出如处女，陋室屋暗百不如。\n闻君读书胡乃尔，政恐心地忘芟锄。\n前辈浑厚应有此，难弟难兄俱可书。",
        "dynasty": "宋",
        "collection_info": null
    },
    {
        "uuid": "19f00e595e269baef1a831b60c6e9bc1",
        "title": "访艮斋先生讲学之所",
        "author": "熊克",
        "content": "克斋从学艮斋地，溪友幸从诗友游。\n泉响如闻读书韵，山容犹带济时忧。\n呜呼道在人何在，籍甚名留迹不留。\n欲揖高风宁復得，归欤□□□抔□。",
        "dynasty": "宋",
        "collection_info": null
    },
    {
        "uuid": "90d56258f2a2281e2242929858f8e586",
        "title": "葛仙山",
        "author": "熊克",
        "content": "秋风吹我衣，秋水洗我心。\n乘风直上葛仙顶，仙家楼阁烟霞深。\n蓬莱何曾弱水隔，兜率有天纔咫尺。\n等闲拍手倚阑干，惊起蛟龙移窟泽。\n试剑石老苍苔封，洗药池在丹砂红。\n老仙骑鹤去未还，投崖何处寻遗踪。\n霏霏蒙蒙天欲霜，神州万里何茫茫。\n昆明水浅劫灰冷，几见东海成田桑。\n洞箫吹断月满堂，梦中恍惚侍玉皇。\n觉来两袖携天香，是非忧乐俱两忘。\n骖骐麟，翳凤凰，得与尔，高翱翔。\n仙翁一笑白云上，赠我长房青竹杖。\n明朝去向葛溪滨，莫遣风雷惊世人。",
        "dynasty": "宋",
        "collection_info": null
    }
]