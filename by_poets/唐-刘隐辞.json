[
    {
        "uuid": "c25f86c1a24d2c198a4ff72cd600a881",
        "title": "咏白盐山（许太尉宗宪镇宁江日，辟刘隐辞为节度掌书记。宗宪武人，多为恣横，隐辞谏不听。遂咏《白盐山》、《滟滪堆》诗刺之云云。宗宪闻而发怒，将杀之。已而舍之，遂遁去。）",
        "author": "刘隐辞",
        "content": "占断瞿塘一峡烟，危峯迥出众峯前。\n都缘顽梗揎浮世，遮莫峥嵘倚半天。\n有树只知引（一作栖）鸟雀，无云不易驻神仙。\n假饶突兀高千丈，争及平平数亩田。",
        "dynasty": "唐",
        "collection_info": null
    },
    {
        "uuid": "32b670a1394c7016cca81c9e5fb4f70d",
        "title": "咏滟滪堆",
        "author": "刘隐辞",
        "content": "滟滪崔嵬百万秋，年年出没几时休。\n未容寸土生纤草，能向当江覆巨舟。\n无事便腾千尺浪，与人长作一堆愁。\n都缘不似蟠溪石，难使渔翁下钓鈎。\n（以上《鑑诫录》五《因诗辱》）。",
        "dynasty": "唐",
        "collection_info": null
    },
    {
        "uuid": "4160a7d846fc26d539f07a1f65caebbe",
        "title": "咏僧道二门论难",
        "author": "刘隐辞",
        "content": "为僧为道两悠悠，若箇能分圣主忧。\n各鬬轮蹄朝紫殿，竞称卿监满皇州。\n相嘲相咏何时了，争利争名早晚休。\n闲想边庭荷戈将，功成犹自不封侯。\n（同上六《旌论衡》）。",
        "dynasty": "唐",
        "collection_info": null
    }
]