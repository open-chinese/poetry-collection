[
    {
        "uuid": "95e1c0fdf2e6b54bc764bd76e6c380dd",
        "title": "夕阳",
        "author": "释宇昭",
        "content": "向夕江天迥，微微接水平。\n带帆归极浦，随客上荒城。\n云外僧看落，山西鸟过明。\n何人对幽景，苒苒败沙并。",
        "dynasty": "宋",
        "collection_info": null
    },
    {
        "uuid": "e6be459bf1bd1922b13b428089a75fbd",
        "title": "塞上赠王太尉",
        "author": "释宇昭",
        "content": "嫖姚立大勋，万里绝妖氛。\n马放降来地，雕闲战后云。\n月侵孤垒没，烧彻远芜分。\n不惯为边客，宵笳懒欲闻。",
        "dynasty": "宋",
        "collection_info": null
    },
    {
        "uuid": "178c2c23a650e91554b320ea62eb929a",
        "title": "宿丁学士宅朱严希昼不至",
        "author": "释宇昭",
        "content": "幽期不可见，牢落望君情。\n坐久诗源寂，谈余井浪平。\n月依寒木尽，蛩背冷灯鸣。\n空听沟西寺，宵钟出禁清。",
        "dynasty": "宋",
        "collection_info": null
    },
    {
        "uuid": "bb7775b8df2bf5e8534d262d8a11c131",
        "title": "废井",
        "author": "释宇昭",
        "content": "古院无僧住，荒凉树石闲。\n停污寒甃缺，废汲远泉悭。\n雨涨蛙疑聚，宵晴月自还。\n因寻成独感，吟绕见衰颜。",
        "dynasty": "宋",
        "collection_info": null
    },
    {
        "uuid": "f790e350d310d92c47ae0f987a839d43",
        "title": "送曹商之宿州兼简骆偃",
        "author": "释宇昭",
        "content": "病起春城暮，行心暗结愁。\n全吴无旧业，半世祇羁游。\n岛雾沈晴树，汀烟入夜舟。\n故人应老大，佐幕久淹流。",
        "dynasty": "宋",
        "collection_info": null
    },
    {
        "uuid": "8854e3b7509ca4e0e388738c2764beb3",
        "title": "寄保暹师",
        "author": "释宇昭",
        "content": "吟会失秋期，荒山寄病时。\n客髭生白早，丛木落青迟。\n渴狖窥没莎井，阴虫占菊篱。\n归心何以见，霜月下天涯。",
        "dynasty": "宋",
        "collection_info": null
    },
    {
        "uuid": "3cfa9c736a0677a5c15087b491fff076",
        "title": "上集贤钱侍郎",
        "author": "释宇昭",
        "content": "解职因求养，清名冠集贤。\n优游书府裏，谈笑板舆前。\n鹤氅朝时脱，山图卧处悬。\n江僧闲独访，时得话林泉。",
        "dynasty": "宋",
        "collection_info": null
    },
    {
        "uuid": "def7ccfc5a69c9e9e435843d4b064d26",
        "title": "喜惟凤师关中回",
        "author": "释宇昭",
        "content": "孤锡依京侍，诗愁上鬓新。\n迹离三辅晚，梦落九江频。\n草入松根井，磬通花外邻。\n重来知未倦，闲趣自相亲。",
        "dynasty": "宋",
        "collection_info": null
    },
    {
        "uuid": "3df8b1455187335fa0f7d5d85fe6618e",
        "title": "松柄",
        "author": "释宇昭",
        "content": "涧底分贞干，宁将麈尾同。\n坐闲长滴翠，话次忽生风。\n影落孤灯外，声寒静室中。\n有谁知外意，林下石丛丛。",
        "dynasty": "宋",
        "collection_info": null
    },
    {
        "uuid": "0444062cd1a04b5800c62cd8735a1bb4",
        "title": "幽居即事",
        "author": "释宇昭",
        "content": "扫苔人迹外，渐老喜深藏。\n路僻闲行远，春晴昼睡长。\n余花留暮蝶，幽草恋残阳。\n尽日空林下，孤禅念石霜。",
        "dynasty": "宋",
        "collection_info": null
    },
    {
        "uuid": "cc3342408cae8c1a4f01a05f90fc10fb",
        "title": "送从律师",
        "author": "释宇昭",
        "content": "病起辞吟社，出京无旧房。\n关中行半月，诗外祇空囊。\n白道沿嵩直，青芜夹渭长。\n胜游多杜曲，风景似吾乡。",
        "dynasty": "宋",
        "collection_info": null
    },
    {
        "uuid": "ad12195cce8977a1708789cdc435327b",
        "title": "赠魏野",
        "author": "释宇昭",
        "content": "别业唯栽竹，多闲亦好奇。\n试泉寻寺远，买鹤到家迟。\n药就全离母，诗高祇教儿。\n未能终住此，共有海山期。",
        "dynasty": "宋",
        "collection_info": null
    },
    {
        "uuid": "6a6d5e7e69f6c4da947d7d25c9ac5c15",
        "title": "存目",
        "author": "释宇昭",
        "content": "诗题：晓发山居首句：蓐食少人家。",
        "dynasty": "宋",
        "collection_info": null
    }
]