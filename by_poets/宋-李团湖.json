[
    {
        "uuid": "e8cae78facc97ce6eb6ad65cd778635c",
        "title": "沁园春 六桂传家",
        "author": "李团湖",
        "content": "六桂传家，三槐植庭，箕裘大儒。\n甚二郎意气，似同稷契，一时庆会，致主唐虞。\n百揆登庸，双亲未老，此乐人间还有无。\n那堪更、有棣华韡韡，听履亨衢。\n朝来天上传呼。\n便写作、衣冠盛事图。\n有声容备乐，传宣锡动，充庭牲饩，簇拥欢娱。\n整顿干坤，巩安宗社，亦有臣功如此乎。\n中书考，愿年年此日，春满蓬壶。",
        "dynasty": "宋",
        "collection_info": null
    }
]