[
    {
        "uuid": "1d72491411df190e5d5a639bb3767a22",
        "title": "好事近 岁晚凤山阴",
        "author": "曾肇",
        "content": "岁晚凤山阴，看尽楚天冰雪。\n不待牡丹时候，又使人轻别。\n如今归去老江南，扁舟载风月。\n不似画梁双燕，有重来时节。",
        "dynasty": "宋",
        "collection_info": null
    },
    {
        "uuid": "a51e3529df11749dddb5421e10c6dd13",
        "title": "太父太师密国公赋诗江楼世称名笔从侄子绩得之以居肇缅思祖德且爱绩之能继志也为赋一首",
        "author": "曾肇",
        "content": "当年太史谪仙翁，笔落江楼气吐虹。\n无復琴樽对鸥鸟，空遗松栢几秋风。\n由来兰玉生台下，重见溪山入坐中。\n顾我岂能绳祖武，倚阑归思附冥鸿。",
        "dynasty": "宋",
        "collection_info": null
    },
    {
        "uuid": "c556d4b32557607557be6b1073b03ed9",
        "title": "次兄子宣先生作高阳众乐园成被命金陵易镇韵",
        "author": "曾肇",
        "content": "文物河间信可嘉，风流江左亦堪夸。\n水南水北千竿竹，山后山前二月花。\n久愧迂儒怀郡绂，聊须隽老驻军牙。\n两州耆旧无多怪，鲁卫从来是一家。",
        "dynasty": "宋",
        "collection_info": null
    },
    {
        "uuid": "0779a09ed70eacc5991fd1ca6a48a751",
        "title": "游石仙岩次兄子宣公韵",
        "author": "曾肇",
        "content": "尘埃华髮换朱颜，十载重来款故关。\n天下楼台春寂寂，洞中鷄犬昼闲闲。\n苔深尚识曾题石，木老难寻旧戏环。\n未断凡心却归去，他年飞鸟会知还。",
        "dynasty": "宋",
        "collection_info": null
    },
    {
        "uuid": "e8457f5c5c86d4ee5bd1a032eb4c3342",
        "title": "族兄山庄",
        "author": "曾肇",
        "content": "宦路崎岖寄此身，羡君筑室离嚣尘。\n能将孝谨传家法，何用声名动世人。\n桑落百壶宁惜醉，竹竿千亩不忧贫。\n求田更欲依丘壠，来往他时愿卜邻。",
        "dynasty": "宋",
        "collection_info": null
    },
    {
        "uuid": "64b482f7aff724ef5a328f41caeb9a09",
        "title": "出门寄家",
        "author": "曾肇",
        "content": "出门日日念归期，恐过归期未得归。\n画角数声来别浦，孤帆一点背斜晖。\n行逢山树秋前落，坐见江云水上飞。\n尽是南人好风景，客心惊此却依依。",
        "dynasty": "宋",
        "collection_info": null
    },
    {
        "uuid": "14c6d859839434d1897eecc69c49e339",
        "title": "寄吕南公",
        "author": "曾肇",
        "content": "主人第一河南守，之子无双江夏才。\n会见吹嘘上云汉，可能憔悴隠蒿莱。\n风骚寓兴垂金薤，翰墨传家富玉杯。\n倾盖相知胜白首，扁舟临别重徘徊。",
        "dynasty": "宋",
        "collection_info": null
    },
    {
        "uuid": "3ed44ab2fd1642c3efbdb71f99b9f9ef",
        "title": "淮南道中",
        "author": "曾肇",
        "content": "四山蓊鬰气朝隮，晚雨廉纤未有泥。\n鸭绿几寻塘水浸，鹅黄一段稻秧齐。\n幽花布地金钱小，野蔓萦林翠幄低。\n满目淮南风景好，不堪时听子规啼。",
        "dynasty": "宋",
        "collection_info": null
    },
    {
        "uuid": "918cca4e075e07baa5b2f96d78d90d4a",
        "title": "海陵春雨日",
        "author": "曾肇",
        "content": "公事无多使客稀，雨时衙退吏人归。\n沉烟一炷春阴重，画角三声晚照微。\n桑雉未驯惭报政，海鸥相近信忘机。\n只将宴坐收心念，懒向人间问是非。",
        "dynasty": "宋",
        "collection_info": null
    },
    {
        "uuid": "74585acb6a9c8d9613b52ff0efb01d19",
        "title": "南郭隠居",
        "author": "曾肇",
        "content": "南郭萧条居士家，断垣荒堑翳蓬麻。\n篔筜映水千竿直，略彴当门一径斜。\n老有图书忘世界，贫无杯酌送生涯。\n倘来轩冕何须贵，未胜牛衣驾鹿车。",
        "dynasty": "宋",
        "collection_info": null
    },
    {
        "uuid": "d0c8967d348f1a673ca851159400d74c",
        "title": "次后山陈师道见寄韵",
        "author": "曾肇",
        "content": "故人南北嘆乖离，忽把清诗慰所思。\n松茂雪霜无改色，鷄鸣风雨不愆时。\n着书子已通蝌蚪，窃食吾方逐鸒斯。\n便欲去为林下友，懒随年少乐新知。",
        "dynasty": "宋",
        "collection_info": null
    },
    {
        "uuid": "2225c4dbc1bfd0eff86b756b581dbc42",
        "title": "京口甘露寺",
        "author": "曾肇",
        "content": "屈曲危楼倚半空，诗情无限景无穷。\n江声逆顺潮来往，山色有无烟淡浓。\n风月满楼供一览，干坤万里豁双瞳。\n片云迥逐斜阳去，知落淮山第几重。",
        "dynasty": "宋",
        "collection_info": null
    },
    {
        "uuid": "335d1e20c84dd2e5bc4578d4d627e745",
        "title": "元佑六年十月庚午驾自景陵宫移仗谒先圣孔子祠入门降辇步就小次由东阶以升奠爵再拜礼官告成礼然后退幸太学诏博士皆升堂坐诸生两庑下命国子祭酒丰稷讲书无逸终篇因又幸武成王庙而还左丞相吕大防右丞相刘挚率百官皆从于是丞相赋诗以形容上德诸在位者皆属和肇以礼官忝从诸大夫之后谨和诗一章",
        "author": "曾肇",
        "content": "琳馆陪祠日未央，隆儒诏跸至胶庠。\n桥门亿万衣冠集，阙里三千弟子行。\n降辇横经尊往圣，垂裳论道法前王。\n宗公归美清风诵，穆若赓酬出庙堂。",
        "dynasty": "宋",
        "collection_info": null
    },
    {
        "uuid": "971a23a5f48e7067fac6bc3a0fd84219",
        "title": "武夷山天柱峰",
        "author": "曾肇",
        "content": "燕越相望路八千，忽惊天柱落樽前。\n何如乞我双鳬舄，飞上峰头访列仙。",
        "dynasty": "宋",
        "collection_info": null
    },
    {
        "uuid": "2547f0c4f8a2d2ac459b37bfe22e2c59",
        "title": "南昌绣谷山幽谷亭",
        "author": "曾肇",
        "content": "行尽车马尘，踏见水石环。\n谁为千家县，正在清华间。",
        "dynasty": "宋",
        "collection_info": null
    },
    {
        "uuid": "3b78ecfa45e1b214f1e431f0a2ef3e4d",
        "title": "滁州琅玡山茶仙亭",
        "author": "曾肇",
        "content": "山僧独好事，为我结茅茨。\n茶仙榜亭中，颇宗樊川诗。",
        "dynasty": "宋",
        "collection_info": null
    },
    {
        "uuid": "00f1639f65f74d2461d36a6e3a19eaac",
        "title": "灵寿同年兄再以杞屑分惠復成小诗以代善谑",
        "author": "曾肇",
        "content": "场屋十年长，铃斋一笑欢。\n微言师水薤，交分託金兰。\n腹饱仙人杖，心存姹女丹。\n他时玉京路，同缀侍宸官。",
        "dynasty": "宋",
        "collection_info": null
    },
    {
        "uuid": "6777a267fa286d0c1f63d300332a5df1",
        "title": "上王荆公墓",
        "author": "曾肇",
        "content": "天上龙胡断，人间鵩鸟来。\n未应淮水竭，所惜泰山颓。\n华屋今非昔，佳城闭不开。\n白头门下士，怅望有余哀。",
        "dynasty": "宋",
        "collection_info": null
    },
    {
        "uuid": "1bacd72c0d622cc0fb2473ff23535437",
        "title": "河间",
        "author": "曾肇",
        "content": "南北车书久混同，河间今有楚人风。\n独惭太守非何武，已见州闾出两龚。",
        "dynasty": "宋",
        "collection_info": null
    },
    {
        "uuid": "3df0ac5832a1ae6d06868710bc0651b4",
        "title": "二贤堂  其一",
        "author": "曾肇",
        "content": "天骥精神凤羽仪，青云天路此委蛇。\n由来道谊千钧重，不独文章一世师。\n史牒已传三黜赋，骚人谁继八哀诗。\n有时无命非今日，从古长沙贾傅悲。",
        "dynasty": "宋",
        "collection_info": null
    },
    {
        "uuid": "7b7d1599e533fef0847dd701e03b3f16",
        "title": "二贤堂  其二",
        "author": "曾肇",
        "content": "万壑千岩花草香，醉翁此地昔徜徉。\n不闻燕雀知鸿鹄，但见鸱枭笑凤凰。\n平日声名追屈贾，暮年勋业佐虞唐。\n神清洞府今何处，故事空留楚天傍。",
        "dynasty": "宋",
        "collection_info": null
    },
    {
        "uuid": "40bc60944133102ae34193b68535c8e5",
        "title": "凤凰台",
        "author": "曾肇",
        "content": "箫声无復到层台，画栋空余燕雀来。\n我是凤凰池上客，等闲汀鹭莫相猜。",
        "dynasty": "宋",
        "collection_info": null
    },
    {
        "uuid": "434023822fc14a5b090ac5ce5f79703d",
        "title": "凌霄花",
        "author": "曾肇",
        "content": "凌波条体纤，柔枝叶上缀。\n青青乱松树，直干遭蒙蔽。\n不有严霜威，焉能辨坚脆。",
        "dynasty": "宋",
        "collection_info": null
    },
    {
        "uuid": "ab59448fb7146fdcc8ab693c2daeba35",
        "title": "紫薇花  其一",
        "author": "曾肇",
        "content": "堂前紫薇花，堂下红药砌。\n繁华天上春，偪仄人间世。",
        "dynasty": "宋",
        "collection_info": null
    },
    {
        "uuid": "abac04b2672107b802ac1416426e4c93",
        "title": "紫薇花  其二",
        "author": "曾肇",
        "content": "明丽碧天霞，千茸紫绶花。\n香开荀令宅，艷入孝王家。\n几岁自荣辱，高情方嘆嗟。\n有人移上苑，犹足占年华。",
        "dynasty": "宋",
        "collection_info": null
    },
    {
        "uuid": "c24d3dbb5b106d8eb8315c331e53fe15",
        "title": "灵寿木",
        "author": "曾肇",
        "content": "滇池藤赤人难到，太乙青藜事近诬。\n林下搘来供燕息，省中携去宠师儒。",
        "dynasty": "宋",
        "collection_info": null
    },
    {
        "uuid": "1fda5e31c4e16718ed3ea807ff46f2f0",
        "title": "薝卜花",
        "author": "曾肇",
        "content": "林兰擅孤芳，性与凡木异。\n不受雪霰侵，自足中和气。\n欲知清凈身，即此林间是。",
        "dynasty": "宋",
        "collection_info": null
    },
    {
        "uuid": "7603fc99939d0d0c1a30945a953e0ee4",
        "title": "南丰军山庙碑",
        "author": "曾肇",
        "content": "土膏起兮，泉流驶兮。\n牧徂于田，偕妇子兮。\n既耕且艺，耘且耔兮。\n一岁之功，在勤始兮。\n野无蟊螟，塘有水兮。\n非神之力，其谁使兮。\n我苞盈兮，我实成兮。\n挥镰铚铚，风雨声兮。\n囷仓露积，如坻京兮。\n遗𥟱滞穗，富鳏茕兮。\n饮食劝酬，销忿争兮。\n傥非神助，岁莫登兮。\n我有室家，神所佑兮。\n我有旌倪，神所寿兮。\n神之惠我，维其旧兮。\n上之报神，亦云厚兮。\n酾酒刑牲，殽杯丰兮。\n吹箫考鼓，声逢逢兮。\n我民荐献，无终穷兮。\n千秋万岁，保斯宫兮。",
        "dynasty": "宋",
        "collection_info": null
    },
    {
        "uuid": "def108fa94626e4512fa887d5be42288",
        "title": "题王晋卿所藏郑虔着色山水图",
        "author": "曾肇",
        "content": "曾访江南鸟爪仙，误随尘网落人间。\n红泉碧涧春风里，尚记麻源谷口山。",
        "dynasty": "宋",
        "collection_info": null
    },
    {
        "uuid": "f1251edad30b9ea192ca91535d2c4e0f",
        "title": "迩英阁侍读筵作",
        "author": "曾肇",
        "content": "二阁从容访古今，诸儒葵藿但倾心。\n君臣相对疑宾客，谁识昭陵用意深。",
        "dynasty": "宋",
        "collection_info": null
    },
    {
        "uuid": "7f0ac7f47d4c8dcc21a1eddd2b8b38ad",
        "title": "迩英阁前槐后竹双槐极高而柯叶拂地状如龙蛇或谓之凤尾槐",
        "author": "曾肇",
        "content": "凤尾扶疏槐影寒，龙吟萧瑟竹声干。\n汉皇恭默尊儒学，不似公孙见不冠。",
        "dynasty": "宋",
        "collection_info": null
    },
    {
        "uuid": "1910d9656b69eba299c66bb42d8b2127",
        "title": "句  其一",
        "author": "曾肇",
        "content": "岩岩九门深，日举费十万。\n忽于泥滓中，得列方丈案。\n腥咸置齿牙，光彩生顾眄。\n从此辱虚名，岁先包橘献。\n微生知几何，得丧孰真贋。\n玉食有云补，刳肠非所患。",
        "dynasty": "宋",
        "collection_info": null
    },
    {
        "uuid": "aabaff97ef1e5b60a7ff4216ce8e74e5",
        "title": "句  其二",
        "author": "曾肇",
        "content": "蜜云新样尤可喜，名出元丰圣天子。",
        "dynasty": "宋",
        "collection_info": null
    },
    {
        "uuid": "2f0d53de76eb53d974b34c6e6c4c3f3e",
        "title": "句  其三",
        "author": "曾肇",
        "content": "鼎湖弓剑仙游远，渭水衣冠辇路新。",
        "dynasty": "宋",
        "collection_info": null
    },
    {
        "uuid": "06b854189cb4ce481251825643f2d71b",
        "title": "句  其四",
        "author": "曾肇",
        "content": "阶除翠色迷宫草，殿阁清阴老禁槐。",
        "dynasty": "宋",
        "collection_info": null
    },
    {
        "uuid": "2c9d1d47d2d20a456a94bf57806bc9ff",
        "title": "句  其五",
        "author": "曾肇",
        "content": "夜雨暗添西涧水，春风开遍北楼花。",
        "dynasty": "宋",
        "collection_info": null
    },
    {
        "uuid": "d959d52522c444baae294d4ff600092f",
        "title": "句  其六",
        "author": "曾肇",
        "content": "饮罢流连未归去，更来花下捧茶瓯。",
        "dynasty": "宋",
        "collection_info": null
    },
    {
        "uuid": "0139b12c437b6392b7f96c988e175218",
        "title": "句  其七",
        "author": "曾肇",
        "content": "紫蒂黄苞破腊寒，清香旋逐角声残。",
        "dynasty": "宋",
        "collection_info": null
    },
    {
        "uuid": "913213ea628482ca772bd9ce63328200",
        "title": "句  其八",
        "author": "曾肇",
        "content": "一片朝云粉面干，雨余仍带泪阑干。",
        "dynasty": "宋",
        "collection_info": null
    },
    {
        "uuid": "de6bc917a413a71b5ad505b486a073ad",
        "title": "句  其九",
        "author": "曾肇",
        "content": "团团桂丛孤，枝叶寒更媚。\n托根庭宇间，自有幽人致。\n何必问嫦娥，青云借余地。",
        "dynasty": "宋",
        "collection_info": null
    },
    {
        "uuid": "522ed5c6943a03c41e36c447e7505986",
        "title": "句  其一○",
        "author": "曾肇",
        "content": "国艷宁施粉，天香自染衣。",
        "dynasty": "宋",
        "collection_info": null
    },
    {
        "uuid": "cef79331bd2951f4ed4984d0e5d43416",
        "title": "句  其一一",
        "author": "曾肇",
        "content": "风雨离披枝叶瘦，可怜终不减清香。",
        "dynasty": "宋",
        "collection_info": null
    },
    {
        "uuid": "acd1399912782f4aea18b0a020df8e78",
        "title": "句  其一二",
        "author": "曾肇",
        "content": "春兰抱幽姿，无意生蒿艾。",
        "dynasty": "宋",
        "collection_info": null
    },
    {
        "uuid": "96f1133d754e61a4edd6fefec524026d",
        "title": "句  其一三",
        "author": "曾肇",
        "content": "文园渴疾正如酲，谁念流涎向侧生。",
        "dynasty": "宋",
        "collection_info": null
    },
    {
        "uuid": "1b2eb0441129b6df8a622aad6a7a8fa8",
        "title": "句  其一四",
        "author": "曾肇",
        "content": "兰蕙香浮衿解后，雪冰肤在酒酣间。",
        "dynasty": "宋",
        "collection_info": null
    },
    {
        "uuid": "9a36fac50be1c1f38d84a4db15126f2a",
        "title": "句  其一五",
        "author": "曾肇",
        "content": "童童双棕榈，葱蒨两车盖。",
        "dynasty": "宋",
        "collection_info": null
    },
    {
        "uuid": "7af31dea28d2f9d26fa63036db3561a7",
        "title": "句  其一六",
        "author": "曾肇",
        "content": "虽非百尺材，岁晚好颜色。",
        "dynasty": "宋",
        "collection_info": null
    },
    {
        "uuid": "6f689f2690073bc64b03dacac9c71d88",
        "title": "句  其一七",
        "author": "曾肇",
        "content": "婆娑两佳木，生长在岩石。\n移植君子堂，初因醉翁识。",
        "dynasty": "宋",
        "collection_info": null
    },
    {
        "uuid": "8fdab773832483b4b8b50383ce7a87b7",
        "title": "句  其一八",
        "author": "曾肇",
        "content": "查侯得灵药，言自八公来。\n当时云中犬，千岁伏陈荄。",
        "dynasty": "宋",
        "collection_info": null
    },
    {
        "uuid": "10f729d28b09c44537f60ddacf3d79b1",
        "title": "句  其一九",
        "author": "曾肇",
        "content": "君不见莆阳学士蓬莱仙，制成月团飞上天。\n南北自此俱岁贡，寸璧往往人间传。",
        "dynasty": "宋",
        "collection_info": null
    },
    {
        "uuid": "bfdfd0c9648a6cff2dc02a47c937ac5e",
        "title": "句  其二○",
        "author": "曾肇",
        "content": "蘼芜有香叶，采采乘清旦。\n山头去妇思，堂下骚人怨。\n使君亦何为，烹茶奉閒燕。",
        "dynasty": "宋",
        "collection_info": null
    }
]