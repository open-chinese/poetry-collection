[
    {
        "title": "菩萨蛮·罗裾薄薄秋波染",
        "author": "魏承班",
        "content": "罗裾薄薄秋波染，眉间画时山两点。\n相见绮筵时，深情暗共知。\n翠翘云鬓动，敛态弹金凤。\n宴罢入兰房，邀入解佩珰。",
        "dynasty": null,
        "collection_info": null
    },
    {
        "title": "菩萨蛮·罗衣隐约金泥画",
        "author": "魏承班",
        "content": "罗衣隐约金泥画，玳筵一曲当秋夜。\n声战觑人娇，云袅翠翘。\n酒醺红玉软，眉翠秋山远。\n绣幌麝烟沉，谁人知两心。",
        "dynasty": null,
        "collection_info": null
    },
    {
        "title": "满宫花·雪霏霏",
        "author": "魏承班",
        "content": "雪霏霏，风凛凛，玉郎何处狂饮。\n醉时想得纵风流，罗帐香帷鸳寝。\n春朝秋夜思君甚，愁见绣屏孤枕。\n少年何事负初心，泪滴缕金双衽。",
        "dynasty": null,
        "collection_info": null
    },
    {
        "title": "木兰花·小芙蓉",
        "author": "魏承班",
        "content": "小芙蓉，香旖旎，碧玉堂深清似水。\n闭宝匣，掩金铺，倚屏拖袖愁如醉。\n迟迟好景烟花媚，曲渚鸳鸯眠锦翅。\n凝然愁望静相思，一双笑靥嚬香蕊。",
        "dynasty": null,
        "collection_info": null
    },
    {
        "title": "玉楼春·寂寂画堂梁上燕",
        "author": "魏承班",
        "content": "寂寂画堂梁上燕，高卷翠帘横数扇。\n一庭春色恼人来，满地落花红几片。\n愁倚锦屏低雪面，泪滴绣罗金缕线。\n好天凉月尽伤心，为是玉郎长不见。",
        "dynasty": null,
        "collection_info": null
    },
    {
        "title": "玉楼春·轻敛翠蛾呈皓齿",
        "author": "魏承班",
        "content": "轻敛翠蛾呈皓齿，莺啭一枝花影里。\n声声清迥遏行云，寂寂画梁尘暗起。\n玉斝满斟情未已，促坐王孙公子醉。\n春风筵上贯珠匀，艳色韶颜娇旖旎。",
        "dynasty": null,
        "collection_info": null
    },
    {
        "title": "诉衷情·高歌宴罢月初盈",
        "author": "魏承班",
        "content": "高歌宴罢月初盈，诗情引恨情。\n烟露冷，水流轻，思想梦难成。\n罗帐袅香平，恨频生。\n思君无计睡还醒，隔层城。",
        "dynasty": null,
        "collection_info": null
    },
    {
        "title": "诉衷情·春深花簇小楼台",
        "author": "魏承班",
        "content": "春深花簇小楼台，风飘锦绣开。\n新睡觉，步香阶，山枕印红腮。\n鬓乱坠金钗，语檀偎。\n临行执手重重嘱，几千回。",
        "dynasty": null,
        "collection_info": null
    },
    {
        "title": "诉衷情·银汉云晴玉漏长",
        "author": "魏承班",
        "content": "银汉云晴玉漏长，蛩声悄画堂。\n筠簟冷，碧窗凉，红蜡泪飘香。\n皓月泻寒光，割人肠。\n那堪独自步池塘，对鸳鸯。",
        "dynasty": null,
        "collection_info": null
    },
    {
        "title": "诉衷情·金风轻透碧窗纱",
        "author": "魏承班",
        "content": "金风轻透碧窗纱，银釭焰影斜。\n倚枕卧，恨何赊，山掩小屏霞。\n云雨别吴娃，想容华。\n梦成几度绕天涯，到君家。",
        "dynasty": null,
        "collection_info": null
    },
    {
        "title": "诉衷情·春情满眼脸红绡",
        "author": "魏承班",
        "content": "春情满眼脸红绡，娇妒索人饶。\n星靥小，玉珰摇，几共醉春朝。\n别后忆纤腰，梦魂劳。\n如今风叶又萧萧，恨迢迢。",
        "dynasty": null,
        "collection_info": null
    },
    {
        "title": "生查子·烟雨晚晴天",
        "author": "魏承班",
        "content": "烟雨晚晴天，零落花无语。\n难话此时心，梁燕双来去。\n琴韵对熏风，有恨和情抚。\n肠断断弦频，泪滴黄金缕。",
        "dynasty": null,
        "collection_info": null
    },
    {
        "title": "生查子·寂寞画堂空",
        "author": "魏承班",
        "content": "寂寞画堂空，深夜垂罗幕。\n灯暗锦屏欹，月冷珠帘薄。\n愁恨梦难成，何处贪欢乐。\n看看又春来，还是长萧索。",
        "dynasty": null,
        "collection_info": null
    },
    {
        "title": "黄钟乐·池塘烟暖草萋萋",
        "author": "魏承班",
        "content": "池塘烟暖草萋萋。\n惆怅闲宵，含恨愁坐，思堪迷。\n遥想玉人情事远，音容浑似隔桃溪。\n偏记同欢秋月低，帘外论心，花畔和醉，暗相携。\n何事春来君不见，梦魂长在锦江西。",
        "dynasty": null,
        "collection_info": null
    },
    {
        "title": "渔歌子·柳如眉",
        "author": "魏承班",
        "content": "柳如眉，云似发。\n姣绡雾縠笼香雪。\n梦魂惊，钟漏歇，窗外晓莺残月。\n几多情，无处说，落花飞絮清明节。\n少年郎，容易别，一去音书断绝。",
        "dynasty": null,
        "collection_info": null
    }
]