[
    {
        "uuid": "ec62a059ce6e4011992defda6e9f905a",
        "title": "西湖为陈世崇饯行",
        "author": "壑大",
        "content": "我昔见君方成童，长吉才华惊鉅公。\n人间科第不屑就，直使声名闻九重。\n乃翁引上凝华殿，子虚不待他人荐。\n入直承明凡几年，天上奇书尽曾见。\n翩然归去大江西，二疏父子还相随。\n故乡分得云水地，却喜不爽渔樵期。\n春雨骑牛对烟草，何如振衣随龙五云表。\n秋霜黄独煨地炉，何如驼峰犀筯食天厨。\n林间食叶抄诗句，何如宫妃捧砚挥毫处。\n溪边照影着荷衣，何如龙门应制夺锦时。\n钧天梦断难回顾，浩然合在山中住。\n金石台前伴白云，六年不踏西湖路。\n今日重来发长吁，忍看清平破草庐。\n尽拈书籍向人卖，归买田园供荷鉏。\n乃翁八十齿髮落，倚门待儿斜日薄。\n孤山梅花带不归，却唤扁舟载童鹤。",
        "dynasty": "宋",
        "collection_info": null
    }
]