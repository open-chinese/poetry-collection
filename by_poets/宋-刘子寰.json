[
    {
        "uuid": "25c48f8f638c07bbcc70b2763273cd7f",
        "title": "昼锦堂 思纵步",
        "author": "刘子寰",
        "content": "思纵步，时自驻篮舆，策杖荒郊。\n为有柔荑可坐，野菜时挑。\n思忆家山行乐处，片心时逐野云飘。\n歌长铗、遥寄故人，归路赋隐辞招。",
        "dynasty": "宋",
        "collection_info": null
    },
    {
        "uuid": "38c06d93cac43e08cef0072fb217bcc1",
        "title": "解语花 龙沙殿腊",
        "author": "刘子寰",
        "content": "龙沙殿腊，兔苑留寒，花照冰壶夜。\n乱山平野。\n装珠树满眼，买春无价。\n墙头苑下。\n浑不见、桃夭杏冶。\n疑趁风、庾岭寒梅，触处都飘谢。\n吹面峭寒未怕。\n览瑶池万里，飞观高榭。\n霓旌鹤驾。\n歌黄竹、胜跃踏青骄马。\n峰峦似画。\n但点缀、片时相借。\n惊望中、玉宇琼楼，残溜空鸳瓦。",
        "dynasty": "宋",
        "collection_info": null
    },
    {
        "uuid": "2cadaa0176db0478b8d3241d87e20354",
        "title": "玉漏迟 翠草侵园径",
        "author": "刘子寰",
        "content": "翠草侵园径。\n阴阴夏木，鸣鸠相应。\n纵目江天，窈窈雨昏烟暝。\n屋角黄梅乍熟，听落颗、时敲金井。\n深院静。\n闲阶自长，花砖苔晕。\n楼居簟枕清凉，尽永日阑干，与谁同凭。\n旧社鸥盟，零落断无音信。\n辽鹤追思旧事，向华表、空吟遗恨。\n萦念损。\n休怪暮年多病。",
        "dynasty": "宋",
        "collection_info": null
    },
    {
        "uuid": "4000e3ea38472ab82f9896c541dbae1c",
        "title": "玉漏迟 暮天初过",
        "author": "刘子寰",
        "content": "暮天初过。\n雨凄清，顿觉今年秋早。\n夜景虚明，仿佛露华清晓。\n蕙草繁花竞吐，向暗里、幽香缥缈。",
        "dynasty": "宋",
        "collection_info": null
    },
    {
        "uuid": "1607fd8b8e676ae40efd1eb16193e227",
        "title": "醉蓬莱 访莺花陈迹",
        "author": "刘子寰",
        "content": "访莺花陈迹，姚魏遗风，绿阴成幄。\n尚有馀香，付宝阶红药。\n淮海维阳，物华天产，未觉输京洛。\n时世新妆，施朱傅粉，依然相若。\n束素腰纤，捻红唇小，鄣袖娇看，倚阑柔弱。\n玉佩琼琚，劝王孙行乐。\n况是韶华，为伊挽驻，未放离情薄。\n顾盼阶前，留连醉里，莫教零落。",
        "dynasty": "宋",
        "collection_info": null
    },
    {
        "uuid": "a2ed78d15c76f6b6f2dfb4c745be7f35",
        "title": "阮郎归 长条袅袅串红绡",
        "author": "刘子寰",
        "content": "长条袅袅串红绡。\n无风时自摇。\n十分妖艳更苗条。\n殢春情态娇。\n风影舞，露痕潮。\n买来和蝶饶。\n故园愁绝楚宫腰。\n相逢恨怎销。",
        "dynasty": "宋",
        "collection_info": null
    },
    {
        "uuid": "a331fff8d80abe968f919e5de8af6e79",
        "title": "好事近 秋色到东篱",
        "author": "刘子寰",
        "content": "秋色到东篱，一种露红先占。\n应念金英冷淡，摘胭脂浓染。\n依稀十月小桃花，霜蕊破霞脸。\n何事渊明风致，却十分妖艳。",
        "dynasty": "宋",
        "collection_info": null
    },
    {
        "uuid": "16f036557b3066a8619aae8fb18aec53",
        "title": "齐天乐 雅歌堂下新堤路",
        "author": "刘子寰",
        "content": "雅歌堂下新堤路。\n柳外行人相语。\n碧藕开花，金桃结子，三见使君初度。\n楼台北渚。\n似画出西湖，水云深处。\n彩鹢双飞，水亭开宴近重午。\n溪蒲堪荐绿醑。\n幔亭何惜，为曾孙留住。\n碧水吟哦，沧洲梦想，未放舟横野渡。\n维申及甫。\n正夹辅中兴，擎天作柱。\n愿祝嵩高，岁添长命缕。",
        "dynasty": "宋",
        "collection_info": null
    },
    {
        "uuid": "ab1530f52699ec908313ccd8052d664b",
        "title": "花发沁园春 换谱伊凉",
        "author": "刘子寰",
        "content": "换谱伊凉，选歌燕赵，一番乐事重起。\n花新笑靥，柳软纤腰，济楚众芳围里。\n年年佳会。\n长是傍、清明天气。\n正魏紫衣染天香，蜀妆红破春睡。\n一簇猩罗凤翠。\n遍东园西城，点检芳事。\n铃斋吏散，昼馆人稀，几阕管弦清脆。\n人生适意。\n流转共、风光游戏。\n到遇景，取次成欢，怎教良夜休醉。",
        "dynasty": "宋",
        "collection_info": null
    },
    {
        "uuid": "d1bf9f7c935a2403ad7ea21325f6f07e",
        "title": "玉楼春 今来古往吴京道",
        "author": "刘子寰",
        "content": "今来古往吴京道。\n岁岁荣枯原上草。\n行人几度到江滨，不觉身随风树老。\n蒲花易晚芦花早。\n客里光阴如过鸟。\n一般垂柳短长亭，去路不如归路好。",
        "dynasty": "宋",
        "collection_info": null
    },
    {
        "uuid": "c1d02a7445efd60d1f92e143afccd586",
        "title": "沁园春 云壑泉泓",
        "author": "刘子寰",
        "content": "云壑泉泓，小者如杯，大者如罂。\n更石筵平莹，宽容数客，淙流回激，环绕飞觥。\n三涧交流，两崖悬瀑，捣雪飞霜落翠屏。\n经行处，有丹荑碧草，古木苍藤。\n徘徊却倚山楹。\n笑山水娱人若有情。\n见傍回侧转，峰峦叠叠，欲穷还有，岩谷层层。\n仰视云间，茅茨鸡犬，疑是仙家来避秦。\n青林表，望烟霞缥缈，隐隐鸾笙。",
        "dynasty": "宋",
        "collection_info": null
    },
    {
        "uuid": "f5b77b006638f22cd315a30fe535d7fc",
        "title": "贺新郎 柱杖凌高绝",
        "author": "刘子寰",
        "content": "柱杖凌高绝。\n望千山隐隐，波澜动摇天末。\n下有白云平远壑，涌起潮头喷雪。\n浸绝岛、孤峰出没。\n赤县神州何处是，但风烟、杳杳迷空阔。\n呼不见，古人物。\n碧松枝下青瑶石。\n举头看、长空湛湛，淡琉璃色。\n上界屋辰多官府，夸父忙鞭日月。\n任兔走、乌飞超忽。\n宇宙茫茫如许大，百年间、何用争优劣。\n身世事，一毛发。",
        "dynasty": "宋",
        "collection_info": null
    },
    {
        "uuid": "77029e17d1b5d321980a49800e9c222b",
        "title": "满江红 云壑飞泉",
        "author": "刘子寰",
        "content": "云壑飞泉，蒲根下、悬流陆续。\n堪爱处、石池湛湛，一方寒玉。\n暑际直当盘石坐，渴来自引悬瓢掬。\n听泠泠、清响泻琮琤，胜丝竹。\n寒照胆，消炎燠。\n清彻骨，无尘俗。\n笑幽人忻玩，滞留空谷。\n静坐时看松鼠饮，醉眠不碍山禽浴。\n唤仙人、伴我酌琼瑶，餐秋菊。",
        "dynasty": "宋",
        "collection_info": null
    },
    {
        "uuid": "443a1864683f1998a2e96d01e8f0d32d",
        "title": "霜天晓角 横阴漠漠",
        "author": "刘子寰",
        "content": "横阴漠漠。\n似觉罗衣薄。\n正是海棠时候，纱窗外、东风恶。\n惜春春寂寞。\n寻花花冷落。\n不会这些情味，元不是、念离索。",
        "dynasty": "宋",
        "collection_info": null
    },
    {
        "uuid": "12e8af3eb5c6e16a1347c07be77960f6",
        "title": "洞仙歌 风餍雨足",
        "author": "刘子寰",
        "content": "风餍雨足，也解为花地。\n收拾浮云放新霁。\n爱调亭小翠，点滴猩红，新妆了，妃子朝来睡起。\n遥知春有主，整顿欢娱，兴在新亭锦围底。\n便选歌燕赵，授简邹枚，须记作他日，城山盛事。\n笑东君不用管杨花，任飞去天涯，在东风里。",
        "dynasty": "宋",
        "collection_info": null
    },
    {
        "uuid": "eaf3c56cc9d55ad92336d14e5594f327",
        "title": "醉蓬莱 正霜浮菊浅",
        "author": "刘子寰",
        "content": "正霜浮菊浅，露染枫深，九秋佳景。\n梅报南枝，一点和羹信。\n峻岳生申，太山瞻鲁，瑞启千年运。\n飞帛奎文，仪皇韶祉，明良相庆。\n岁值丰登，道方开泰，塞骑尘收，海鲸波静。\n几斗璇枢，仰三阶平正。\n保定干坤，亲扶日月，万宇同歌咏。\n比寿彭聃，侔勋周召，致君尧舜。",
        "dynasty": "宋",
        "collection_info": null
    },
    {
        "uuid": "a07e0a883e57fda1fcabbd186d7d30a6",
        "title": "醉蓬莱 正花深绣阁",
        "author": "刘子寰",
        "content": "正花深绣阁，带拂流酥，暖帘初试。\n窈窕笙歌，拥新鲜珠翠。\n艳菊留金，早梅催粉，趁得瑶池会。\n画馆凝香，仙家正住，芙蓉城里。\n裼寝开祥，玉枝祝寿，列院欢娱，满堂佳瑞。\n福寿双星，现碧霄云际。\n京兆时妆，如皋乐事，占世间荣贵。\n象服鱼轩，疏封大国，齐眉千岁。",
        "dynasty": "宋",
        "collection_info": null
    },
    {
        "uuid": "3a7db7f71e58ee060e8d5361f13321cb",
        "title": "霜天晓角 满前儿女",
        "author": "刘子寰",
        "content": "满前儿女。\n今日都欢聚。\n今也阿弥八十，儿也五十五。\n瓷瓯并瓦注。\n山歌和社舞。\n但管年年强健，妆成个、西王母。",
        "dynasty": "宋",
        "collection_info": null
    },
    {
        "uuid": "319a117f623f5a458b83b7d0861d531b",
        "title": "沁园春 长寿真人",
        "author": "刘子寰",
        "content": "长寿真人，玉佩琼裾，霞衣月裳。\n趁桃迎初度，千年方熟，蒲经端午，三日留春。\n兰杜绥旌，芙蓉搴盖，飞下清源云水乡。\n摛烟雾，引天机组织，官样文章。\n丁年璧水横翔。\n馀剩馥残膏沾四方。\n仰平生声望，九霄星斗，方来事业，万里风樯。\n经世规模，出尘丰骨，须合盛之白玉堂。\n轩腾去，看雍容槐棘，福艾耆庞。",
        "dynasty": "宋",
        "collection_info": null
    },
    {
        "uuid": "4e3358c6a65d066fa5b59ed7ad33059e",
        "title": "三台山",
        "author": "刘子寰",
        "content": "山木锁冥迷，山前无路歧。\n无端流菜叶，刚被世人知。",
        "dynasty": "宋",
        "collection_info": null
    },
    {
        "uuid": "31b9eedc45a9fe4ad65a4e01dea20b36",
        "title": "芙蓉花",
        "author": "刘子寰",
        "content": "晓粧如玉暮如霞，浓淡分秋染此花。\n终日独醒干底事，晚知烂醉是生涯。",
        "dynasty": "宋",
        "collection_info": null
    },
    {
        "uuid": "32b2758a72c4cfc7d67d267b85921354",
        "title": "金凤花",
        "author": "刘子寰",
        "content": "天霜凋九陵，梧桐日枯槁。\n凤德何其衰，惊飞下幽草。\n九苞空髣髴，众彩各自好。\n黄中独含章，见晚更倾倒。\n託根幔亭峰，弱质深自保。\n便翾金翅短，淡泊乃几道。\n俗眼迷是非，人间迹如扫。",
        "dynasty": "宋",
        "collection_info": null
    },
    {
        "uuid": "436c5d1c2c5ca3ac819727acbdfc4c1a",
        "title": "杜若",
        "author": "刘子寰",
        "content": "钦州五月土如炊，满山杜若芳菲菲。\n素英绿叶纷可喜，劲烈不避炎歊威。\n采之盈掬荐蔬食，臧获失笑庖人讥。\n君不见屈平夕餐赋秋菊，魂兮无南盍来归。\n又不见坡公服食得枲耳，扣角自嘆从前非。\n伊予假禄二千石，穷比二子犹庶几。\n餐花嚼蘂有真乐，一饱何必谋甘肥。\n尚余升合渍生蜜，从他薏苡生珠玑。",
        "dynasty": "宋",
        "collection_info": null
    },
    {
        "uuid": "072c36eca3a92c403472a408d3add632",
        "title": "贺宰相生日",
        "author": "刘子寰",
        "content": "天开名世五百年，运当启圣先储贤。\n威灵祥凤出奇瑞，十洲三岛高腾骞。\n为天立心民立极，续道命脉开真传。\n日生旸谷苍凉间，辅道王德充其全。\n辉光笃实君蒙着，一朝扶翊昇虞渊。\n黄枢紫闼求甘盘，风云赫奕龙飞天。\n正君定国有根本，披腹造膝无拘挛。\n圣皇动息结师保，宫事府事咸咨焉。\n功业巍巍心翼翼，不白得君如此专。\n已知步武通霄汉，但视富贵如云烟。\n先生所乐非世权，要以道觉天民先。\n经纶尽信中庸旨，业履可稽儒行篇。\n指挥丙魏去痹陋，洗刷周召增光鲜。\n至诚待物微且及，未施而信民陶然。\n四方善类今徯志，直道共由无觉偏。\n惟天大任固有属，囊括四海空三边。\n九秋硕果标林端，天根已具阳萌前。\n六度芝耀启初度，颂声洋溢瞻霄跹。\n先知已契蓍百荚，久视更期椿八千。\n青衿学子愚且孱，龙门夙昔惭扳牵。\n愿依金鼎力薪水，庶与鸡犬同登仙。",
        "dynasty": "宋",
        "collection_info": null
    },
    {
        "uuid": "d8605d01bf08909cadcf1a30e58849e9",
        "title": "寿周丞相益公  其一",
        "author": "刘子寰",
        "content": "小住人间五百年，因缘真是午桥仙。\n应期却笑河汾早，占节从教寇相先。\n独立青云高两地，曾扶红日见三天。\n封疆峻极连华岳，饮寿应宜吸锦川。",
        "dynasty": "宋",
        "collection_info": null
    },
    {
        "uuid": "41e3cfd831b5d5f37e7adea35f77bdf4",
        "title": "寿周丞相益公  其二",
        "author": "刘子寰",
        "content": "济川功就等虚舟，恰似当年溪石游。\n月满东楼新啸咏，寿高西洛旧风流。\n蒲团看释千回夏，楸局观成几度秋。\n剩喜深衣归奉檄，分将风月荐金瓯。",
        "dynasty": "宋",
        "collection_info": null
    },
    {
        "uuid": "fbddfda956553987f66a921d326b90df",
        "title": "寿周丞相益公  其三",
        "author": "刘子寰",
        "content": "六月麟书雨作霖，生贤此际见天心。\n江都分洒虽名世，莘野商霖始见今。\n门馆无于仪表正，经纶有道本源深。\n正人命脉常家主，一念公□□盍簪。",
        "dynasty": "宋",
        "collection_info": null
    },
    {
        "uuid": "d41e4a50dd05d9375d9e69608420e7bf",
        "title": "寿周丞相益公  其四",
        "author": "刘子寰",
        "content": "昨丙辰年相魏公，当时克敌首归功。\n何如手补天西漏，仍更神□塞北空。\n一隙暇时关国祚，十分重任頼臣忠。\n天生贤佐兴王业，正看周诗六月中。",
        "dynasty": "宋",
        "collection_info": null
    },
    {
        "uuid": "2ce6bcc835f2a3933f829d206b9c0f4e",
        "title": "寿周丞相益公  其五",
        "author": "刘子寰",
        "content": "兼善工夫自古难，有谁志学合伊颜。\n儒先拈得四书出，名相措诸万事间。\n功向时危尤易见，道于世运实相关。\n鲁论一半犹收效，寿国应须安似山。",
        "dynasty": "宋",
        "collection_info": null
    },
    {
        "uuid": "deecdbd6fd985428c412406a5fd58567",
        "title": "贺郑枢齐  其一",
        "author": "刘子寰",
        "content": "鄮峻鄞深巩会稽，气钟神秀半千期。\n龙飞虎变具元化，地闢天开衍庆基。",
        "dynasty": "宋",
        "collection_info": null
    },
    {
        "uuid": "66e3b55a247e87ff60e481e71cd09879",
        "title": "贺郑枢齐  其二",
        "author": "刘子寰",
        "content": "身扶晹谷出昇日，手引咸池更洗光。\n须信洪钓有根极，直从朱邸植忠良。",
        "dynasty": "宋",
        "collection_info": null
    },
    {
        "uuid": "cf634f0e819c1008e24f7e3832ea7d7b",
        "title": "贺郑枢齐  其三",
        "author": "刘子寰",
        "content": "中庸功用本明诚，心正身修久着刑。\n涵养君心三达国，图回天下九为经。",
        "dynasty": "宋",
        "collection_info": null
    },
    {
        "uuid": "8299834d681526a605cd986019b8430b",
        "title": "贺郑枢齐  其四",
        "author": "刘子寰",
        "content": "人间日月声名重，笔下波澜帝泽多。\n献纳渊衷资启沃，笑嚬寒谷转阳和。",
        "dynasty": "宋",
        "collection_info": null
    },
    {
        "uuid": "0c66d3a82eb3a3c646f6b821c7d1fa97",
        "title": "贺郑枢齐  其五",
        "author": "刘子寰",
        "content": "紫闼黄枢功已着，苍生黔首望逾深。\n公施政术施仁术，公得人心得士心。",
        "dynasty": "宋",
        "collection_info": null
    },
    {
        "uuid": "3074c1194180109d5d10d1f014a33558",
        "title": "贺郑枢齐  其六",
        "author": "刘子寰",
        "content": "已观瑚琏登宗庙，未觉龙渊露颖铓。\n好看和风将瑞露，更飞紫电极青霜。",
        "dynasty": "宋",
        "collection_info": null
    },
    {
        "uuid": "28cc03d93f30a00213d72fa870419152",
        "title": "贺郑枢齐  其七",
        "author": "刘子寰",
        "content": "枢庭斋阁五云深，一穗炉熏静养心。\n雅志未先天下乐，两望钟鼎与山林。",
        "dynasty": "宋",
        "collection_info": null
    },
    {
        "uuid": "04d10ebcf8ccee0f4513a5ed7b600c8a",
        "title": "贺郑枢齐  其八",
        "author": "刘子寰",
        "content": "盛丽纷华念不萌，位高心小古难能。\n祇今翘馆延人物，只似萧斋接友朋。",
        "dynasty": "宋",
        "collection_info": null
    },
    {
        "uuid": "93ec5017644200eb5ec41dd4baca28f6",
        "title": "贺郑枢齐  其九",
        "author": "刘子寰",
        "content": "君臣鱼水方行道，德性鸾凰素服人。\n四海衣冠祈宋祚，万年基业繫公身。",
        "dynasty": "宋",
        "collection_info": null
    },
    {
        "uuid": "34b1e6b01b3689e47b810f3e346efe0a",
        "title": "贺郑枢齐  其一○",
        "author": "刘子寰",
        "content": "九秋硕果烂枝繁，中养蟠桃千岁根。\n政用斯时祝箕寿，永扶皇极正干坤。",
        "dynasty": "宋",
        "collection_info": null
    },
    {
        "uuid": "2e9a2ef096a51e1facbde5d6f6842fb6",
        "title": "闲日偶怀",
        "author": "刘子寰",
        "content": "欲将闲日课桑麻，徙倚无端易日斜。\n幽野情怀怜碧草，寂寥门馆称黄花。\n末年函席瞻先哲，几世绳枢守故家。\n今古有谁心事了，隙驹超忽是年华。",
        "dynasty": "宋",
        "collection_info": null
    },
    {
        "uuid": "66e30d123ef81db32bf77acc7fcf07f0",
        "title": "效王建从军后答",
        "author": "刘子寰",
        "content": "爱山无术住家贫，晚曳长裾傍主人。\n七十老亲抛菽水，二千长路逐风尘。\n瞻云望月怀三径，种药移花嗟一春。\n援笔谩题形语影，及时收取自由身。",
        "dynasty": "宋",
        "collection_info": null
    },
    {
        "uuid": "1779acf6e874c2617734711d0f47689a",
        "title": "严江舟次",
        "author": "刘子寰",
        "content": "烟弄晨光雨弄梅，浦痕微涨认潮来。\n棹随縴道青芦折，路入渔家碧草开。\n指点水程期买酒，追寻古迹谩登台。\n归舟不共商人载，便觉新诗得细裁。",
        "dynasty": "宋",
        "collection_info": null
    },
    {
        "uuid": "8ed4f56bff91c1ff17729bad94ace74c",
        "title": "玉隆宫",
        "author": "刘子寰",
        "content": "避地西山占一区，高风遥想列仙儒。\n云开异日人传见，天上如今宅在无。\n丹去一函空锁钥，柏枯千载尚支吾。\n逍遥峰外烟霞钥，犹恐冈峦落画图。",
        "dynasty": "宋",
        "collection_info": null
    },
    {
        "uuid": "5053cc87090772045107fcaed83114a0",
        "title": "鼓山灵源洞天风海涛亭",
        "author": "刘子寰",
        "content": "路入灵源洞壑深，侧攀岩磴度嵚崟。\n凭陵万里烟尘外，虚豁一生江海心。\n鸡溆风涛长荡薄，鴈湖岛屿半浮沉。\n兹游不减骑鲸背，莫为天涯嘆滞淫。",
        "dynasty": "宋",
        "collection_info": null
    },
    {
        "uuid": "dbd6c3d4bf1c2cc081bba3a619be85b2",
        "title": "题梨山祠",
        "author": "刘子寰",
        "content": "庆源仙李蟠根大，形寄丛梨肖像真。\n畏垒一方尸祝地，桐乡千古子孙民。\n自时厥后来为牧，没世不忘知几人。\n正直不应私有祷，但吟歌乐送迎神。",
        "dynasty": "宋",
        "collection_info": null
    },
    {
        "uuid": "a397b4f071bd198465fe16e39adf9219",
        "title": "当阳玉州城",
        "author": "刘子寰",
        "content": "隠隠层台际混茫，荆关形胜古当阳。\n登楼赋裏山川在，抱玉岩前堑垒荒。\n思绕曲沮流脉脉，望迷平楚入苍苍。\n青林渐復昇平旧，百里康庄夹绿杨。",
        "dynasty": "宋",
        "collection_info": null
    },
    {
        "uuid": "8c4fb7fac8659de1258cd1fc60e7d014",
        "title": "当阳道间  其一",
        "author": "刘子寰",
        "content": "当阳楚名都，畴昔用武国。\n山余磨剑石，陵有拖鎗谷。\n自从春秋来，纷纷几蛮触。\n霸主争盟会，盗贼逞杀戮。\n城郭递锄夷，生灵尽鱼肉。\n到今犹荒凉，旷野鬼昼哭。\n道途烟火绝，一驿数茅屋。\n盛衰相乘除，治乱有反覆。\n可怜江汉民，生比牛山木。\n灵禽避天风，高士弃周粟。\n遥望武陵源。",
        "dynasty": "宋",
        "collection_info": null
    },
    {
        "uuid": "b762a0fa3d018a6dae2497070863320e",
        "title": "当阳道间  其二",
        "author": "刘子寰",
        "content": "陵坡杳杳路如绳，缓逐杨花信马行。\n芳树晚余红点缀，乱山春入翠纵横。\n平州废垒八九里，楚子古藏三四茔。\n宇宙不能无变灭，世间修饰欲何成。",
        "dynasty": "宋",
        "collection_info": null
    },
    {
        "uuid": "563696d436bb4972325a33439743f27a",
        "title": "稠岩",
        "author": "刘子寰",
        "content": "万里惊呼立画图，拍天云浪拥蓬壶。\n洞穿苍壁俄空阔，海入碧虚相有无。\n漠漠风帆迷宇宙，离离烟草失江湖。\n百年一饷逢真赏，从此沧洲兴转孤。",
        "dynasty": "宋",
        "collection_info": null
    },
    {
        "uuid": "13c951e47edddd9844547014316ae433",
        "title": "清溪",
        "author": "刘子寰",
        "content": "水作澄蓝可染衣，坐来巾屦湿烟霏。\n魶鱼时迸九泉出，鼯鼠暝缘千仞飞。\n鬼谷洞前春药遍，法师岩畔古藤围。\n故山不是白云念，长揖人间竟不归。",
        "dynasty": "宋",
        "collection_info": null
    },
    {
        "uuid": "4d1d39da083824d35082262d10795b37",
        "title": "荆门蒙泉",
        "author": "刘子寰",
        "content": "郏石玲珑玉为骨，下有双泉深觱沸。\n珠泉凝白玉泉碧，含彩扬辉以其物。\n珠泉灵蚌夜出游，忽惊月色清如秋。\n一山木叶皆倒影，月轮却在泉间浮。\n玉泉潜珍閟莫测，木石但观皆润泽。\n卞和生长此山间，谷邃泉深求不得。\n泉心缓缓嘘浮珠，泉口急流深满渠。\n鱼虾蛭蚓不敢狎，始知下有龙神居。\n老龙动息有常定，朝昏泉涌如潮信。\n余波派作九曲流，百折不能违水性。\n石池数顷琉璃浸，池底金莲铺绿锦。\n金碧晶荧射眼明，烦襟濯尽生寒凛。\n上古消沉不可知，唐贤往往已留题。\n莓苔剥落传师笔，沙砾灭没文饶碑。\n汴京往昔昇平日，北上西来多墨客。\n东坡诗扁卧蚕书，鲁直门颜生铁画。\n嚮来虏寇抄荆门，城郭屋庐俱荡焚。\n黄头亦恐杀风景，岿然独有林亭存。\n古称神瀵疑兹是，到处涔蹄无此比。\n争得山头无戍垒，住向荆门弄泉水。",
        "dynasty": "宋",
        "collection_info": null
    },
    {
        "uuid": "444cb04da5a474e7cb1f139ea344fe60",
        "title": "鴈荡凈名谷帘水",
        "author": "刘子寰",
        "content": "野客弄云水，翩翩信飞车。\n奇峰匹鴈荡，出没随猿狙。\n苍苍迭云屏，下有白石庐。\n石庐故未足，洞腹开巢居。\n青藜小跻攀，路尽仍盘纡。\n呀然忽宽敞，云雾为支吾。\n天成与鬼凿，罔识造物初。\n笑问主者谁，我欲揽其须。\n耸身忽灭没，扳倒泊鴈湖。\n天风復摩荡，簸洒生明珠。\n为帘復为帷，与客相嬉娱。\n倏然一挥霍，五色弥空虚。\n坐来怪事发，迸落随喧呼。\n大笑下山去，勿为山鬼愚。",
        "dynasty": "宋",
        "collection_info": null
    },
    {
        "uuid": "b876cbf7f684c5bf5fd1362f54970b3f",
        "title": "月夜东池赏白莲",
        "author": "刘子寰",
        "content": "巉巉彼姝子，玉艷明清波。\n素云裁广袖，渌水覆青罗。\n秀色妙天质，清香凉思多。\n驾言从之游，夜蟾生庭柯。\n徘徊碧云暮，怅望采菱歌。\n常恐秋节晚，零落委寒莎。\n踌躇思折赠，达夕成长哦。\n非君盛才藻，如此粲者何。",
        "dynasty": "宋",
        "collection_info": null
    },
    {
        "uuid": "58ed130f86059ae441c776315267120b",
        "title": "杜宇",
        "author": "刘子寰",
        "content": "鲜鲜纹绶变毛衣，帝蜀繁华梦亦非。\n大好家居君不惜，到今飘泊更思归。",
        "dynasty": "宋",
        "collection_info": null
    },
    {
        "uuid": "65e114608c4cb4292ef1cd8c8cc34f74",
        "title": "小蚋",
        "author": "刘子寰",
        "content": "乌蚋纳如尘，终朝恼杀人。\n聚来俄扰扰，挥去大频频。\n不办追忙客，偏能挠静身。\n衁池何限饱，笑汝自迷津。",
        "dynasty": "宋",
        "collection_info": null
    },
    {
        "uuid": "d17a741fe5c4fdb6246f970a91d43045",
        "title": "武夷猴",
        "author": "刘子寰",
        "content": "猕猴群居时，得食互争夺。\n嚣哓以力胜，无復长幼别。\n及其有老病，同类争救活。\n嗛食置其旁，交来伺饥渴。\n死埋高崖巅，併力事窊掘。\n乃知禀元命，无间{羽戊}与狨。\n质性有所偏，良能或焉阙。\n惟仁乃生理，恻隠由情发。\n鸟乌知反哺，报祭及豺獭。\n人心具中和，推此与天达。\n物欲为私蔽，真知反磨灭。\n利害怵于中，骨肉交朋绝。\n一从失本心，比兽乃反劣。\n武夷山多猴，此事樵者说。\n因书观□篇，惟日三省察。",
        "dynasty": "宋",
        "collection_info": null
    },
    {
        "uuid": "2f65f69758caa419cc0fcdf75f023611",
        "title": "教犊偶作进退格",
        "author": "刘子寰",
        "content": "牛角纔及茧，已须穿鼻耕。\n及兹方率性，过此失良能。\n人道事矫揉，物生殊苦辛。\n遂令禅学子，恐惧说无生。",
        "dynasty": "宋",
        "collection_info": null
    },
    {
        "uuid": "04cff1baa7c1af6a93635cc20c82ddbd",
        "title": "沙溪田舍",
        "author": "刘子寰",
        "content": "急景萧萧黄叶风，野人篱落半烟中。\n天霜点染林峦出，田水悲鸣禾稻空。\n称贷有逋缘地瘠，偫储无政谩年丰。\n绿林豪客饶牛酒，自保冠山竹籐丛。",
        "dynasty": "宋",
        "collection_info": null
    },
    {
        "uuid": "577fc22e94d87e94bc1e3a32687adfe0",
        "title": "建宁郡斋",
        "author": "刘子寰",
        "content": "鸣禽依约似山家，只欠园林好物华。\n城角日高春寂寂，小庭行遍拾桐花。",
        "dynasty": "宋",
        "collection_info": null
    },
    {
        "uuid": "cd13de27d52f686ba136becadd316f0a",
        "title": "石井亭",
        "author": "刘子寰",
        "content": "一树疎桐蔽夕阳，也教客子久彷徨。\n隔溪可惜谁亭馆，闲却竹阴无限凉。",
        "dynasty": "宋",
        "collection_info": null
    },
    {
        "uuid": "eb962ae357854061ae1aa4e5a6f98bd3",
        "title": "当阳新店",
        "author": "刘子寰",
        "content": "桑坡麦垄行百里，解鞍夜宿清漳湄。\n清漳悠悠引通浦，茅庐竹屋相因依。\n米盐一鬨商估集，舍人夺席厨争炊。\n试登高阜望陶牧，平原沃野何逶迤。\n俗传范子计然地，民生卤莽今如斯。\n荆关四衝古战国，往往赤子多歼夷。\n土人客户几更变，嚮之昭屈余几希。\n欲从故老问遗迹，百年而上无能知。\n地名多与载史合，荒城大冢犹依稀。\n沮漳二水楚之望，以此取证他无疑。\n古称锡穴最深阻，方城汉水为城池。\n奈何形胜不足恃，豪杰杀尽名都隳。\n自从秦汉至今日，率不百年逢乱离。\n隰皋衍沃但茅苇，时康尚欠人扶犂。\n焉得英雄守四极，封殖生齿令繁滋。\n玉州平州古砖甓，令人想见昇平时。",
        "dynasty": "宋",
        "collection_info": null
    },
    {
        "uuid": "da72bf8f845277a82d9db4c30ffe1237",
        "title": "忆篁㟳山居",
        "author": "刘子寰",
        "content": "客氊静拥炉熅坐，恍惚神游篁㟳山。\n岩路依依寻曲折，石泉历历记潺湲。\n药畦道者多慵灌，花蔓猕猴定恣攀。\n今夜山寒松子落，居人应合梦吾还。",
        "dynasty": "宋",
        "collection_info": null
    },
    {
        "uuid": "2bff08c48357b6b433c4a89a0824e90a",
        "title": "晚宿张坂庵",
        "author": "刘子寰",
        "content": "问宿樵夫指翠微，溪穷路转扣庵扉。\n深沉山木日先晚，寂寞野棠春自归。\n客路经过殊草草，旧规牢落重依依。\n劳生暂此逢休适，一饷中林笋蕨肥。",
        "dynasty": "宋",
        "collection_info": null
    },
    {
        "uuid": "1e109bc8d42e3de926187b97faaf6616",
        "title": "题灵梵院壁",
        "author": "刘子寰",
        "content": "世故婴拂人，逃荒伴禅寂。\n莓苔一古寺，尘土四立壁。\n百年诸名贤，不復见陈迹。\n旧题风雨剥，废寝莎蔓积。\n夕阳乔木外，怅望惊独立。\n去去勿復言，浮生尽游客。",
        "dynasty": "宋",
        "collection_info": null
    },
    {
        "uuid": "4d7a498597c73b10d8eeec091f02eaa6",
        "title": "灵梵院夜起",
        "author": "刘子寰",
        "content": "寺古居人稀，林高暑气薄。\n露鸣青松枝，夜半有惊鹊。\n飞星远长汉，白云平大壑。\n客子开西窗，心空山月落。",
        "dynasty": "宋",
        "collection_info": null
    },
    {
        "uuid": "5e1d17613a1de5b02515f55a06143952",
        "title": "九峰庵偶书",
        "author": "刘子寰",
        "content": "山栖白云表，高卧息烦倦。\n正夏谷风凉，长日岚阴半。\n樵人归路远，亭午各已散。\n犬静眠松檐，鸟下浴泉涧。\n杖藜随兴往，卷帙从风乱。\n远我遗世情，方能涉忧患。",
        "dynasty": "宋",
        "collection_info": null
    },
    {
        "uuid": "47da18125ba9ceb4a603ace1b83835d3",
        "title": "偶成  其一",
        "author": "刘子寰",
        "content": "游从旧分唯三径，依倚新交只瘦筇。\n红叶碧花诗满眼，秋来多病苦无悰。",
        "dynasty": "宋",
        "collection_info": null
    },
    {
        "uuid": "fb0d88ab16b7870a071b903d455fb6d4",
        "title": "偶成  其二",
        "author": "刘子寰",
        "content": "云本无心尽自闲，捲舒无碍在空山。\n终然未免形为役，也逐风波浪往还。",
        "dynasty": "宋",
        "collection_info": null
    },
    {
        "uuid": "15ff6408532e823915faa94f36a8691a",
        "title": "偶成  其三",
        "author": "刘子寰",
        "content": "蛛丝纤巧得飞虫，鸠拙营巢子堕空。\n才与不才天分定，一身劳逸未应同。",
        "dynasty": "宋",
        "collection_info": null
    },
    {
        "uuid": "1adb3ea619594ab35681a7ca106c9b80",
        "title": "续桃符句",
        "author": "刘子寰",
        "content": "腊雪衝风得快晴，闲檐日暖引经行。\n旧山忽趁林疎出，新水还从冻解生。\n村巷岁除声寂寞，花梢春到色精明。\n桃符只被诗催换，自笑衰翁未老成。",
        "dynasty": "宋",
        "collection_info": null
    },
    {
        "uuid": "e07a185b09fff78c52d2941438c3ef22",
        "title": "跋旧题",
        "author": "刘子寰",
        "content": "溪楼逆旅棣华西，窗扇烟埃暗旧题。\n久视字书差可认，初然吟玩是谁诗。",
        "dynasty": "宋",
        "collection_info": null
    },
    {
        "uuid": "38fe87beb4ebfb8584407304f998c513",
        "title": "寿史相  其一",
        "author": "刘子寰",
        "content": "何许生贤踵世官，十洲风物四明山。\n股肱光辅唐虚际，衮绣亲传父子间。",
        "dynasty": "宋",
        "collection_info": null
    },
    {
        "uuid": "231f795a8e632c0ffa5bc0056d2cc6f2",
        "title": "寿侍郎",
        "author": "刘子寰",
        "content": "阳萌两日寿星光，天佑生贤侍玉皇。\n上世勋庸满钟鼎，后昆风骨总侯王。\n朝回绛阙清都晓，梅发断桥流水香。\n政自调羹相门事，伫看衮绣作衣裳。",
        "dynasty": "宋",
        "collection_info": null
    },
    {
        "uuid": "f8ba0af15fadd7fab5bdce23fa0daadb",
        "title": "寿赵守",
        "author": "刘子寰",
        "content": "参横斗转五更寒，春入黄堂酒盏宽。\n幕客更赛千岁颂，家人羊荐五辛盘。",
        "dynasty": "宋",
        "collection_info": null
    },
    {
        "uuid": "e741e1844185ac1ca76f05568dc8c11c",
        "title": "寿张仓",
        "author": "刘子寰",
        "content": "乔木端由有世臣，传家事业饱经纶。\n鹓行稍厌承明直，熊轼来颁建水春。\n暖入东君新听朔，祥开南极庆生申。\n沙堤消息人来说，紫诏催□入秉钧。",
        "dynasty": "宋",
        "collection_info": null
    },
    {
        "uuid": "6166d3750c022bf65f02a7db324fff62",
        "title": "约友人赏春",
        "author": "刘子寰",
        "content": "人生何復最为亲，不看春容不认真。\n岸柳细摇多意思，野花初绽足精神。\n精神识得施为别，意思到时言语新。\n为报同门须急赏，莫教春去始伤春。",
        "dynasty": "宋",
        "collection_info": null
    },
    {
        "uuid": "53059e20c42d68462b5b5b93c6fbd4f7",
        "title": "赠写神陈光甫  其一",
        "author": "刘子寰",
        "content": "写照无因画隠微，不差毫髮似君稀。\n正须着我岩石底，是殆见我神气机。\n行到逼真人却恶，精于悬鑑物难违。\n朱铅莫惜饶颜色，众目不求公是非。",
        "dynasty": "宋",
        "collection_info": null
    },
    {
        "uuid": "ce121ff2ddbae33dc33016abff791726",
        "title": "赠写神陈光甫  其二",
        "author": "刘子寰",
        "content": "不论道貌与天形，纔入毫端便逼真。\n幻出千般人面目，只凭一点自精神。\n云台人去丹青歇，月鑑方来事业新。\n寝陋可能当审象，且将粉泽付斯人。",
        "dynasty": "宋",
        "collection_info": null
    }
]