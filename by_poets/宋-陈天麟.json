[
    {
        "uuid": "b3b5d6b44f3c540dfb429ef78f707ca9",
        "title": "青山辞",
        "author": "陈天麟",
        "content": "青山崔崔，白云溶溶。\n我疑其中，仙人所宫。\n风马云舆，霓旌羽幢。\n游行太空，翩然相从。\n望而不见，使我心忡。\n我本金华，牧羊之童。\n口诵蕊笈，有声如钟。\n震撼岩壑，无碍不通。\n谪居下土，黄尘蒙蒙。\n五色之气，布满西东。\n秋高露清，陟彼危峰。\n呼吸元气，精神内融。\n啸傲万物，后天而终。",
        "dynasty": "宋",
        "collection_info": null
    },
    {
        "uuid": "0991d4bbc8e0f272781d5617064f71c7",
        "title": "青山道中",
        "author": "陈天麟",
        "content": "田舍鸡升屋，山家犬应门。\n马行黄叶路，水遶夕阳村。\n老觉贫为累，吾知道可尊。\n此行聊復尔，万事信干坤。",
        "dynasty": "宋",
        "collection_info": null
    },
    {
        "uuid": "31e89c6b1e597e9c489ffcbe8942c45e",
        "title": "舟中",
        "author": "陈天麟",
        "content": "湖阔帆风饱，山长眼力疲。\n晚凉行进酒，秋色最宜诗。\n别意果作恶，虚名难疗饥。\n此生无住着，投老欲何之。",
        "dynasty": "宋",
        "collection_info": null
    },
    {
        "uuid": "6ceabca84cc7fca1fef6835b3ca88e7e",
        "title": "用梁漕韵",
        "author": "陈天麟",
        "content": "千里岷峨外，三年汉漾西。\n急流衝水马，腐壤伏樗鸡。\n伐树惊遭宋，闻韶喜在齐。\n何时灯火夜，重与拆红泥。",
        "dynasty": "宋",
        "collection_info": null
    },
    {
        "uuid": "e93751ceea1a60da09bf28c9fd8f1e76",
        "title": "上泸帅梁公  其一",
        "author": "陈天麟",
        "content": "旧已元枢幕，今犹大将牙。\n恩威伸六诏，封域总三巴。\n早晚看鸣佩，轩翔入判花。\n不妨乘驷马，上冢一还家。",
        "dynasty": "宋",
        "collection_info": null
    },
    {
        "uuid": "84acb5fe8382fb69e505b9a8dfc649f0",
        "title": "上泸帅梁公  其二",
        "author": "陈天麟",
        "content": "册府推前辈，文场惯主盟。\n冀闲收汗血，昆圃出连城。\n料想金瓯覆，遥知水鑑明。\n从今青与紫，四海尽门生。",
        "dynasty": "宋",
        "collection_info": null
    },
    {
        "uuid": "585f60281a6b432207a3ed34147c76f3",
        "title": "上泸帅梁公  其三",
        "author": "陈天麟",
        "content": "六辔澄清日，三军指顾中。\n关山都识面，草木尚倾风。\n饮马伊吾北，回銮涧水东。\n庙谟应富有，倾倒莫匆匆。",
        "dynasty": "宋",
        "collection_info": null
    },
    {
        "uuid": "a85e5592051d9fdc2667b80c529b8911",
        "title": "旌德道中",
        "author": "陈天麟",
        "content": "山邑无邮传，农夫半甲兵。\n石桥横断岸，草径入荒城。\n闻道甘泉驾，将临细柳营。\n风尘何日靖，留眼看昇平。",
        "dynasty": "宋",
        "collection_info": null
    },
    {
        "uuid": "75b0297f360146c9147ebe97e8a9843b",
        "title": "寿洋川李守昌谔二首  其一",
        "author": "陈天麟",
        "content": "桂子风高瑞霭浮，晓来无处不懽讴。\n共怀襦袴歌廉范，更指龟蒙祝鲁侯。\n风月莫辜三十咏，星霜行阅八千秋。\n皇家正重惟良寄，衮服归公正黑头。",
        "dynasty": "宋",
        "collection_info": null
    },
    {
        "uuid": "2000ac242425e10d2652581d1bd3eaca",
        "title": "寿洋川李守昌谔二首  其二",
        "author": "陈天麟",
        "content": "朱轮画戟拥高牙，散作棠阴十万家。\n渐向瑶阶对红药，长倾玉斝寿黄花。\n僊风自是骑鲸客，逸兴行飞犯斗槎。\n谁为淮南门下客，愿随鸡犬上云霞。",
        "dynasty": "宋",
        "collection_info": null
    },
    {
        "uuid": "a989cbd96079718b8c14f0f2f7d27dd0",
        "title": "用齐正韵送叔勤归湖北",
        "author": "陈天麟",
        "content": "霜点螭坳侍紫皇，高文大册玉锵锵。\n传家信有青袍物，当代争推古战场。\n故国未应穷地脉，难兄先已破天荒。\n相逢若话情亲事，分我朝回满袖香。",
        "dynasty": "宋",
        "collection_info": null
    },
    {
        "uuid": "f630e7ef2e8a05271383de80eb12e4c4",
        "title": "忆旧",
        "author": "陈天麟",
        "content": "西湖当日雨如丝，尚记移家去国时。\n髮短自怜今种种，印悬那得更纍纍。\n身如乌鹊空三匝，家似鹪鹩寄一枝。\n万事此心俱不计，尚容开口细论诗。",
        "dynasty": "宋",
        "collection_info": null
    },
    {
        "uuid": "06e86e89b370bb6d763e5090e5bb6eb8",
        "title": "席上和统制傅公韵",
        "author": "陈天麟",
        "content": "迟迟春永昼如年，芳草池塘属惠连。\n一笑谁云今易得，四并须信古难全。\n山围锦绣将军树，云遏笙歌刺史天。\n不向风光共流转，恐辜柳絮与榆钱。",
        "dynasty": "宋",
        "collection_info": null
    },
    {
        "uuid": "193799176aefe80b4628e65ccbfe555d",
        "title": "除夕偶成呈同舍兼简陈仲恕",
        "author": "陈天麟",
        "content": "东皇送暖下青都，雪在梅梢半有无。\n爆竹旧闻驱罔象，传杯今怕饮屠苏。\n暗中石火频过眼，忙裏银丝欲上鬚。\n不解玉堂供帖子，双扉聊与换桃符。",
        "dynasty": "宋",
        "collection_info": null
    },
    {
        "uuid": "8e9c5cf44900f4fc162b73820ce6428a",
        "title": "又次前韵",
        "author": "陈天麟",
        "content": "积阴元自宅幽都，昨夜东风一扫无。\n玉殿仙班摇杂佩，银罂御膳染香酥。\n柳萦翠带方眠眼，梅褪红粧已露鬚。\n拭目太平知有日，两宫勤俭过祥符。",
        "dynasty": "宋",
        "collection_info": null
    },
    {
        "uuid": "9e7ac94cab124ce4ea0aad5cb72b5241",
        "title": "送太守李公",
        "author": "陈天麟",
        "content": "乱花翻阵雨，飞絮转轻毬。\n别思昏如醉，征鞍挽不留。\n职循今列郡，秩视古诸侯。\n当代人争仰，惟公政最优。\n洋川佳景物，胜迹旧经游。\n未定中原扰，犹怀傍塞忧。\n九重爰锡命，千里藉承流。\n德逐祥云偃，恩随瑞霭浮。\n带刀还陇亩，挟纩动貔貅。\n烽柝开边月，犂锄庆麦秋。\n二天舒士气，五袴沸民讴。\n虞氏三年考，河南第一州。\n霜台方荐墨，黼座想凝旒。\n早晚颁纶綍，东西走置邮。\n迟迟姑去鲁，几几定归周。\n明月湖光远，凌云气象幽。\n烟波浮画鹢，雪浪遶乌牛。\n好逐桃花涨，轻飞竹叶舟。\n径归调玉铉，莫待覆金瓯。\n贱吏伤萍梗，终年仰庇休。\n龙门曾御李，骥坂会依刘。\n不作痴儿女，孜孜话别愁。",
        "dynasty": "宋",
        "collection_info": null
    },
    {
        "uuid": "f139648851422b104efe371689372bfb",
        "title": "题南金慎独斋",
        "author": "陈天麟",
        "content": "圣道不可穷，探取随己欲。\n平生所受用，政可一言足。\n子思着中庸，暗室戒慎独。\n危微恐惧心，此念施已熟。\n学从西洛来，标榜相品目。\n袖手看屋梁，表表知鸿鹄。\n谁知胸中尘，往往盈斗斛。\n伋也而有知，宁不贻彼忸。\n吴侯蚤作吏，未肯事边幅。\n得妙自圣处，了不关世俗。\n颇知幽隐中，日月所照烛。\n不敢欺秋毫，高情洁冰玉。\n愿言从君游，着鞭蹈前躅。",
        "dynasty": "宋",
        "collection_info": null
    },
    {
        "uuid": "fb0d717ea60f780aeb35753c59ea9a7e",
        "title": "访张元明山斋",
        "author": "陈天麟",
        "content": "张侯诗似岭云闲，飞鸟何心只念还。\n醉裏有官如物外，眼前无客似山间。\n来听春枕连宵雨，看画秋屏着色山。\n老去此身无处用，固应容我作跻攀。",
        "dynasty": "宋",
        "collection_info": null
    },
    {
        "uuid": "92013406616be56d1f4352911da37a9f",
        "title": "题王季恭蓬斋",
        "author": "陈天麟",
        "content": "小结茅庐寄一椽，夜灯聊与客周旋。\n问知急雨来何处，题作蓬斋亦偶然。\n政欲撩君江上句，莫嫌惊我醉中眠。\n老翁辜负渔竿久，何日烟簑止钓舡。",
        "dynasty": "宋",
        "collection_info": null
    },
    {
        "uuid": "af99556e4cd2d95a27e35b6f514e0ef0",
        "title": "赵观察作斋名烟艇孙耘老作唐律相邀同赋乃次其韵",
        "author": "陈天麟",
        "content": "知君心本在沧洲，故揭寒斋作钓舟。\n已遣江湖频入梦，便呼鸥鸟与同游。\n浮骖未可追前事，画舫犹堪拟胜流。\n笠泽有家归未得，断肠芦叶荻先秋。",
        "dynasty": "宋",
        "collection_info": null
    },
    {
        "uuid": "cd1de450e5ca71a789dbf940c6a32952",
        "title": "越香台",
        "author": "陈天麟",
        "content": "佳木寄深坞，自与春有期。\n幽姿谁復省，轩轩颇矜持。\n真赏傥已逢，清香袭人衣。\n士为知己死，此语良不欺。",
        "dynasty": "宋",
        "collection_info": null
    },
    {
        "uuid": "8dc5a6d4f5f92dd9b6276e33cb05214a",
        "title": "与客饮干明寺东古梅下",
        "author": "陈天麟",
        "content": "寥寥耆旧尽，欣欣花木新。\n十梅亦老矣，手植知何人。\n不种官路傍，社栎同百春。\n想当太平时，来者纷蹄轮。\n我来几世后，寻芳披棘榛。\n众枝迭玉蕊，光风卷香尘。\n坐客稍稍醉，坠英欲成茵。\n老圃亦后来，始园从谁询。\n渊明饮松下，故事良可遵。\n饮散弃花去，明日迹已陈。",
        "dynasty": "宋",
        "collection_info": null
    },
    {
        "uuid": "55bf2ff525cb3995a13a5a7e9080acbb",
        "title": "吕仲及适安堂",
        "author": "陈天麟",
        "content": "事如昨梦本来空，正在黄粱一熟中。\n到处随缘是安乐，人生何地有穷通。\n飞花不到东风舞，霜叶空怜醉面红。\n只恐他年终未免，传家重说小申公。",
        "dynasty": "宋",
        "collection_info": null
    },
    {
        "uuid": "16c55145744b9434ee39af177093861f",
        "title": "柳下",
        "author": "陈天麟",
        "content": "春余暑气已骎骎，唤取胡床坐柳阴。\n风裏禽声来木杪，日斜树影倒溪心。\n不知昨夜雨多少，幻出数峰云浅深。\n老子此间殊不恶，为收佳趣入微吟。",
        "dynasty": "宋",
        "collection_info": null
    },
    {
        "uuid": "76157728191bd029964b0083ee66c0be",
        "title": "田间",
        "author": "陈天麟",
        "content": "经营一饱慰枯肠，稻作黄云带雨香。\n溪上烟横秋入画，树梢风细晚分凉。\n交游断绝山当户，岁月侵寻竹过墙。\n斗酒隻鸡田舍好，枉将袯襫换轩裳。",
        "dynasty": "宋",
        "collection_info": null
    },
    {
        "uuid": "beeb344aa9c7c90451f94d08df079a0c",
        "title": "雨中发崇福院",
        "author": "陈天麟",
        "content": "仆奴颇厌穿云路，老子方欣在眼山。\n四面人家高下住，一川烟雨有无间。\n时闻鸟语作歌吹，更遣泉声鸣佩环。\n沮洳崎岖饱谙历，只余多病鬓毛斑。",
        "dynasty": "宋",
        "collection_info": null
    },
    {
        "uuid": "f4b233978d4ad6d20db3320948feb148",
        "title": "偶作",
        "author": "陈天麟",
        "content": "蹇步青云晚，疏慵白髮多。\n生涯聊尔耳，功业定如何。\n坐与此君语，谁携欢伯过。\n向来湖海气，老矣付烟波。",
        "dynasty": "宋",
        "collection_info": null
    },
    {
        "uuid": "b15d34d538ddb6ca62f48cb2abed5dc4",
        "title": "纪颂",
        "author": "陈天麟",
        "content": "宅家图任久虚怀，镇抚三年辍弼谐。\n鹓鹭倾心望归洛，貔貅贾勇待平淮。\n已擎天柱旋坤轴，会正杓衡拱泰阶。\n多少中兴勋业事，未知谁□颂磨崖。",
        "dynasty": "宋",
        "collection_info": null
    },
    {
        "uuid": "02681aa50a104fec56f9ff1a44e1683a",
        "title": "扬州琼花",
        "author": "陈天麟",
        "content": "髣髴犹称是汉粧，五花刻玉传轻黄。\n隔江坐想红楼裏，插鬓应宜锦瑟傍。\n疑似聚仙非我类，近邻芍药许同芳。\n将军且与花为主，免使丛祠作战场。",
        "dynasty": "宋",
        "collection_info": null
    },
    {
        "uuid": "6c97caf23a184ee0933ecbe6f2473fbf",
        "title": "后林寺",
        "author": "陈天麟",
        "content": "凉飔发远轫，残暑促归轮。\n山色不厌客，蝉声强聒人。\n功名尘外累，身世醉中真。\n更上高楼望，何峰可卜邻。",
        "dynasty": "宋",
        "collection_info": null
    },
    {
        "uuid": "4b1a446f9f8f4eb2e5d8514fa5d9e7fd",
        "title": "延寿寺",
        "author": "陈天麟",
        "content": "一溪寒玉佩环声，两径徘徊管送迎。\n寺学鹫峰侵汉起，山如龙尾撇波行。",
        "dynasty": "宋",
        "collection_info": null
    },
    {
        "uuid": "fd56f1e564e8463211ca3d8e5f2fa96e",
        "title": "秋霜阁",
        "author": "陈天麟",
        "content": "登台坐想遗民钓，入寺行歌李白诗。\n竹榻蒲团僧定早，清鞋布袜我归迟。\n云边扫石留题处，月下凭栏把酒时。\n百尺苍松唐旧物，问渠尝阅几兴衰。",
        "dynasty": "宋",
        "collection_info": null
    },
    {
        "uuid": "b709d41159dfe99682935e0a7c23e01e",
        "title": "风光阁",
        "author": "陈天麟",
        "content": "三千里外帝王乡，当日龙潜泾水旁。\n不拟玺符归掌握，故因斧藻话风光。\n一时事往留遗迹，百尺楼空倚夕阳。\n英武照灵略相似，元无野史记兴唐。",
        "dynasty": "宋",
        "collection_info": null
    },
    {
        "uuid": "fdd986a00d3b9e3816a6d64f09a37212",
        "title": "吕城舟行晚晴",
        "author": "陈天麟",
        "content": "杨柳堤长月一湾，芙蓉花小蓼初斑。\n孤帆白鸟无边水，残日断云何处山。\n远客自应归兴动，新诗都在晚晴间。\n功名有底催人去，只合渔樵作往还。",
        "dynasty": "宋",
        "collection_info": null
    },
    {
        "uuid": "529cc7bfe9045941ee256782f783f0bb",
        "title": "登上岭游黄山  其一",
        "author": "陈天麟",
        "content": "朝阳滉漾水朦胧，晓烟横抹天微风。\n三十六峰不着色，点缀淡墨排秋空。\n小山连延大山倨，林深无人但云树。\n平生爱山真成癖，我以意行本无住。\n黄山之路何欹危，黄山之溪何涟漪。\n登山度水亦劳止，正要行役发吾诗。\n仙家与世不相远，径入桃源亦良便。\n向来父老亦尝行，竹箨桃花大于扇。",
        "dynasty": "宋",
        "collection_info": null
    },
    {
        "uuid": "5e7c1d6360a3924332f1f163007574a5",
        "title": "登上岭游黄山  其二",
        "author": "陈天麟",
        "content": "风扫烟岚一万重，平生佳处始相逢。\n未骖轩后浮丘驾，已见天都石柱峰。\n阆苑欲传青鸟信，壶天安用白云封。\n朝真我亦通仙籍，况復年来访赤松。",
        "dynasty": "宋",
        "collection_info": null
    },
    {
        "uuid": "3407dac72501a5d1a496c4c9e77aa69d",
        "title": "过双梅草堂",
        "author": "陈天麟",
        "content": "一识园林胜，知君有远心。\n看林延野色，卧日只空林。\n山水闲中领，诗书静处深。\n秋光度林际，留得半庭阴。",
        "dynasty": "宋",
        "collection_info": null
    },
    {
        "uuid": "72eec6f3b8890a41a84216785a84f7a2",
        "title": "赠水西寺举老",
        "author": "陈天麟",
        "content": "山前流水化平陆，溪上羣山迭寒玉。\n寺逢劫火一再迁，唯有浮图立于独。\n江南佛法多衰谢，主张名教一夔足。\n诗人江西派，更是真如旧尊宿。\n我生遍参未究竟，布袜青鞋走林谷。\n师言子归有余师，留饭青精盘苜蓿。\n杖藜并语松林路，行听松声如度曲。\n尚寒三十六峰盟，游罢同回把黄菊。",
        "dynasty": "宋",
        "collection_info": null
    },
    {
        "uuid": "fa947a41c142fbd97b11cd8f857f6cb9",
        "title": "游岩豅寺",
        "author": "陈天麟",
        "content": "山疑梦裏槐安国，僧住壶公小隐天。\n门横一水与世隔，不知鱼鼓今几年。\n真人阴崖结茅屋，大千世界一粒粟。\n佛言芥子纳须弥，我亦来寻赞公宿。",
        "dynasty": "宋",
        "collection_info": null
    },
    {
        "uuid": "a77355b98483947ef063066ad6b95f68",
        "title": "妙相寺风雨亭",
        "author": "陈天麟",
        "content": "夜闻骚屑此君语，晨起急登风雨亭。\n一笑相逢珍重别，不随人改旧时青。",
        "dynasty": "宋",
        "collection_info": null
    },
    {
        "uuid": "a1258a77bd62a60122c04022e4a664b4",
        "title": "石壁道中",
        "author": "陈天麟",
        "content": "云山迭迭石齿齿，山色溪声三十里。\n霜余木叶半丹青，道上松风杂宫征。\n舍车而徒度险艰，迩来趼足愁跻攀。\n官闲无禄与王事，不妨拄杖对潺湲。",
        "dynasty": "宋",
        "collection_info": null
    },
    {
        "uuid": "6bca9d0df125f35af5691389c71bb61c",
        "title": "胜因寺",
        "author": "陈天麟",
        "content": "山行诘曲到禅林，台殿丹青岁月深。\n薄晚春寒生几席，逼人空翠扑衣襟。\n客尘冉冉凌清思，俗状纷纷费苦吟。\n若得一丘容我老，便携藜杖事幽寻。",
        "dynasty": "宋",
        "collection_info": null
    },
    {
        "uuid": "b9b62ee5eadb7af8e7a72087e8d877c8",
        "title": "深坞寺",
        "author": "陈天麟",
        "content": "古寺深深阴，篮舆得得来。\n三休登陇首，百转入岩隈。\n乔木千章老，鸣泉万石哀。\n无人同此趣，独为少徘徊。",
        "dynasty": "宋",
        "collection_info": null
    },
    {
        "uuid": "df4a9511590d0dad8a3c4cfd99126c07",
        "title": "福田寺",
        "author": "陈天麟",
        "content": "逵市前朝寺，何年古佛庐。\n上方分胜业，小筑寄幽居。\n坡陇青相接，川原绿自如。\n欹眠听秋雨，怀抱稍虚徐。",
        "dynasty": "宋",
        "collection_info": null
    },
    {
        "uuid": "e9eaf7257abf3e066787fde54e1fdf44",
        "title": "茅殿寺",
        "author": "陈天麟",
        "content": "伊昔高人隐，诛茅此殿阴。\n丹青妙轮奂，香火閟幽深。\n朝市有迁换，溪山无古今。\n萧斋午睡觉，欹枕一长吟。",
        "dynasty": "宋",
        "collection_info": null
    },
    {
        "uuid": "7723d10edb8da16c33f6f93b4edbbdaf",
        "title": "句  其一",
        "author": "陈天麟",
        "content": "笋槊秧斜入图画，令人魂梦到家山。",
        "dynasty": "宋",
        "collection_info": null
    },
    {
        "uuid": "a0f4a59f8546d99b63596b1fa0e43d3f",
        "title": "句  其二",
        "author": "陈天麟",
        "content": "白云楼荒危堞在，莫愁村近暮烟横。",
        "dynasty": "宋",
        "collection_info": null
    },
    {
        "uuid": "de15fcca2f1d4b94f7307b9477f155c9",
        "title": "句  其三",
        "author": "陈天麟",
        "content": "紫芝秀出何年日，碧藕开成几丈花。",
        "dynasty": "宋",
        "collection_info": null
    }
]