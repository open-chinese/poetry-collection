[
    {
        "uuid": "dfcc8d0cd428dcdee6094cb459603b04",
        "title": "凤凰台忆吹箫・凤凰台上忆吹箫 水国云乡",
        "author": "权无染",
        "content": "水国云乡，冰魂雪魄，朝来新领春还。\n便未怕、天暄蜂蝶，笛转羌蛮。\n一树垂云似画，香暗暗、白浅红班。\n东风外，清新雪月，潇洒溪山。\n应是飞琼弄玉，天不管、年年谪向人间。\n占芳事，铅华一洗，红叶俱残。\n多少烟愁雨恨，空脉脉、意远情闲。\n无人见，翠袖倚竹天寒。",
        "dynasty": "宋",
        "collection_info": null
    },
    {
        "uuid": "fbce3ad19e64d3b36138abcfa5d52a90",
        "title": "乌夜啼 洗尽铅华污",
        "author": "权无染",
        "content": "洗尽铅华污，玉颜自发轻红。\n无言雪月黄昏后，别是个丰容。\n骨瘦难禁消瘦，香寒不并芳秾。\n与君高却看花眼，红紫谩春风。",
        "dynasty": "宋",
        "collection_info": null
    },
    {
        "uuid": "31810d0a07fb108addc102de0cd8dd37",
        "title": "南歌子 照水金莲小",
        "author": "权无染",
        "content": "照水金莲小，披风宝麝浮。\n雪中开占百花头。\n一味潇潇洒洒、自风流。\n病态含春瘦，芳魂傍月愁。\n轻烟微雨更清幽。\n遮莫姚黄相并、也应羞。",
        "dynasty": "宋",
        "collection_info": null
    },
    {
        "uuid": "9aa4deb054cbda7a8429ce36d7db93f7",
        "title": "南歌子 一点檀心紫",
        "author": "权无染",
        "content": "一点檀心紫，千重粉翅光。\n蔷薇水浸淡鹅黄。\n别是一般风韵、断人肠。\n有艳难欺雪，无花可此香。\n寻思无计与幽芳。\n除是玉人清瘦、道家妆。",
        "dynasty": "宋",
        "collection_info": null
    },
    {
        "uuid": "88a0dbbb70391fba26ff51af7b62c400",
        "title": "孤馆深沈 琼英雪艳岭梅芳",
        "author": "权无染",
        "content": "琼英雪艳岭梅芳。\n天付与清香。\n向腊后春前，解压万花，先占东阳。\n拟待折、一枝相赠，奈水远天长。\n对妆面、忍听羌笛，又还空断人肠。",
        "dynasty": "宋",
        "collection_info": null
    }
]