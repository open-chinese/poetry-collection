[
    {
        "uuid": "07574a39c4d5a4a0e2657402d593b559",
        "title": "八咏警戒  其一",
        "author": "吴处厚",
        "content": "慎言浑不畏，言出患常随。\n须信机枢发，难容驷马追。\n三缄事可见，两舌业当知。\n口是起羞本，愿君且再思。",
        "dynasty": "宋",
        "collection_info": null
    },
    {
        "uuid": "573467c676ebf9bcf126b0bd56cb1111",
        "title": "八咏警戒  其二",
        "author": "吴处厚",
        "content": "忍事有何妨，勿令心火扬。\n火扬犹可灭，心忿固多伤。\n堪嘆波罗蜜，可怜歌利王。\n从心更从刃，字意好端详。",
        "dynasty": "宋",
        "collection_info": null
    },
    {
        "uuid": "412c68ff6a82b779046daad3bfb79a6a",
        "title": "八咏警戒  其三",
        "author": "吴处厚",
        "content": "国法须遵守，金科尽诏条。\n一毫如有犯，三尺不相饶。\n岂肯容奸黠，何须恃贵骄。\n自然逢吉庆，神理亦昭昭。",
        "dynasty": "宋",
        "collection_info": null
    },
    {
        "uuid": "9eb5c6fb879dbdecd84a06881d6900b8",
        "title": "八咏警戒  其四",
        "author": "吴处厚",
        "content": "人非莫举扬，万事且包荒。\n殿上便犹掩，车中吐不妨。\n在他诚所短，于己有何长。\n须是常规检，回头自忖量。",
        "dynasty": "宋",
        "collection_info": null
    },
    {
        "uuid": "3bf49267a903c56a62f25d667a444dad",
        "title": "八咏警戒  其五",
        "author": "吴处厚",
        "content": "无私仍克己，克己又无私。\n一事兼修饰，终身在省思。\n公清多敛怨，高亢易招危。\n更切循卑退，方应履坦夷。",
        "dynasty": "宋",
        "collection_info": null
    },
    {
        "uuid": "8a6ea405c98fdd28b3d47929870e2dbb",
        "title": "八咏警戒  其六",
        "author": "吴处厚",
        "content": "直道更和光，双修誉乃彰。\n直须和辅助，和頼直交相。\n恃直终多讦，偏和又少刚。\n能和又能直，行己自芬芳。",
        "dynasty": "宋",
        "collection_info": null
    },
    {
        "uuid": "bdb1119846c3002ced13fbb04084c44b",
        "title": "八咏警戒  其七",
        "author": "吴处厚",
        "content": "此箇如端的，除非六句修。\n永为几杖诫，更遗子孙谋。\n本立方生道，农勤乃有秋。\n兹诗虽浅近，至理可推求。",
        "dynasty": "宋",
        "collection_info": null
    },
    {
        "uuid": "5dd1aefaabae2ed2d3c6f68f6d833cc0",
        "title": "八咏警戒  其八",
        "author": "吴处厚",
        "content": "天应降吉祥，天理本茫茫。\n舒惨虽无定，荣枯却有常。\n益谦尤效验，福善更昭彰。\n笼络无疏漏，恢恢网四张。",
        "dynasty": "宋",
        "collection_info": null
    },
    {
        "uuid": "a403c399c399ad1b4163d713c40a8033",
        "title": "九江琵琶亭",
        "author": "吴处厚",
        "content": "夜泊浔阳宿酒楼，琵琶亭畔荻花秋。\n云沉鸟没事已往，月白风清江自流。",
        "dynasty": "宋",
        "collection_info": null
    },
    {
        "uuid": "380e252ddf523352be891e221a7bfc91",
        "title": "送客西陵",
        "author": "吴处厚",
        "content": "若邪溪畔醉秋风，猎猎船旗照水红。\n后夜钱塘酒楼上，梦魂应绕浙江东。",
        "dynasty": "宋",
        "collection_info": null
    },
    {
        "uuid": "d79dea370fbccc8988e8b74caed58264",
        "title": "戏王安国",
        "author": "吴处厚",
        "content": "飞卿昔号温钟夔，思道通俛还魁肥。\n江淹善啖笔五色，庾信能文腰十围。\n只知外貌乏粉泽，谁料满腹填珠玑。\n相逢把酒洛阳社，不管淋漓身上衣。",
        "dynasty": "宋",
        "collection_info": null
    },
    {
        "uuid": "a262acd4b13d0033d1e15cb6b43e5756",
        "title": "偈一首",
        "author": "吴处厚",
        "content": "是身如泡幻，尽非真实相。\n况兹纸上影，妄外更生妄。\n到岸不须船，无风休起浪。\n唯当清静观，妙法了无象。",
        "dynasty": "宋",
        "collection_info": null
    },
    {
        "uuid": "2207b08f850378e25f9b8660a9291f7b",
        "title": "自诸暨抵剡四首  其一",
        "author": "吴处厚",
        "content": "莫嘆尘泥汩，且图山水游。\n几峰天姥翠，一舸剡溪秋。\n不见戴安道，有怀王子猷。\n西风无限意，尽属钓鱼舟。",
        "dynasty": "宋",
        "collection_info": null
    },
    {
        "uuid": "622f34bd22b0667647fcaf30f2f5ccc1",
        "title": "自诸暨抵剡四首  其二",
        "author": "吴处厚",
        "content": "夷犹双桨去，莫不辨东西。\n夕照偏依树，秋光半落溪。\n风高一雁小，云薄四天低。\n莽荡孤帆卸，水村杨柳堤。",
        "dynasty": "宋",
        "collection_info": null
    },
    {
        "uuid": "f44a7b8190579c7a80c2bf038b14c8c3",
        "title": "自诸暨抵剡四首  其三",
        "author": "吴处厚",
        "content": "秋渚涵空碧，秋山刷眼青。\n排头烟树老，扑面水风腥。\n上濑復下濑，长亭仍短亭。\n夜船明月好，客梦满流萤。",
        "dynasty": "宋",
        "collection_info": null
    },
    {
        "uuid": "2b876f18020e021b58de806348735612",
        "title": "自诸暨抵剡四首  其四",
        "author": "吴处厚",
        "content": "出得云门路，风凄日夕曛。\n船撑鉴湖月，路接沃洲云。\n山色周遭见，溪流屈曲分。\n一觞还一咏，谁似右将军。",
        "dynasty": "宋",
        "collection_info": null
    },
    {
        "uuid": "efac3f72def83669c819e1cd68159bed",
        "title": "游沃洲山真封院",
        "author": "吴处厚",
        "content": "幼年曾读乐天碑，及壮亦览高僧传。\n闻有沃洲风景佳，脚未能到心空羡。\n近至新昌披县图，此山乃在吾廐圈。\n想像时时挂梦魂，欲一游之念无便。\n夜来人报天姥雪，今日趁晴初出县。\n酸风瞥瞥吹我鬚，寒气棱棱刮人面。\n半膝短衫翻以轻，独脚小轿快而健。\n不知路入幽涧长，但觉山随白云转。\n靠昏投宿梅林村，侵卯便过真封院。\n新霜滑澾行李难，一步一拄一回眩。\n养马坡前秋草黄，骏骨已埋无復见。\n放鹤峰头树影孤，鹤不来归云漫漫。\n入门触物皆荒凉，尘几蠹经三五卷。\n饿鸦叫噪绕生台，野雀毰毸集寒殿。\n老杉千尺惟空腔，犹有枯藤半萦缠。\n忆昔江左全盛时，十有八人皆俊彦。\n或吟或啸或遨嬉，不觉回头垂缨弁。\n林泉耽味久成癖，鱼鸟留连老忘倦。\n前有道猷后法潜，锡杖卓泉坚志愿。\n晚则道林经构之，左右前后遂完缮。\n烟霞一窟直几钱，买醭商量价何贱。\n聚徒数百日高谈，供有香花斋有麵。\n岁时浸久山浸荒，种粟烧畬耕掘遍。\n茂林髠𩯝无几存，莽荡周回空一片。\n惟余溪水清汪湾，百匹秋光泻寒练。\n古今兴废尽如斯，欲去使人还恋恋。",
        "dynasty": "宋",
        "collection_info": null
    },
    {
        "uuid": "c821c9ed81fd6cb8a495aea1a8673cf5",
        "title": "游五泄山",
        "author": "吴处厚",
        "content": "烟霞一坞两山源，石壁寒垂瀑布泉。\n人事是非空缭绕，水声今古自潺湲。\n月留吟客眠寒榻，风送樵翁下翠巅。\n檀篆未消鑪火燠，夜长人静好谈禅。",
        "dynasty": "宋",
        "collection_info": null
    },
    {
        "uuid": "735a5dd7a8deb84c27f8c0c31812405a",
        "title": "留题云门山雍熙院",
        "author": "吴处厚",
        "content": "三寺峙若鼎，四山合如环。\n偷携野人杖，默叩禅翁关。\n草树冬不老，云烟秋更闲。\n飘飘物外兴，又逐归禽还。",
        "dynasty": "宋",
        "collection_info": null
    },
    {
        "uuid": "ddbe1ea46dcaa84b3fdcedb1a11723b7",
        "title": "题王正叔㶏景亭",
        "author": "吴处厚",
        "content": "乱鶑啼处柳飞花，拍拍春流涨晓沙。\n正是江南梅子熟，年年离恨寄天涯。",
        "dynasty": "宋",
        "collection_info": null
    },
    {
        "uuid": "2dafef61e31f3236397ccc7b2e80a45e",
        "title": "玉京洞",
        "author": "吴处厚",
        "content": "秉烛携筇步步前，玉京迢递访神仙。\n四时自有壶中景，一罅都迷物外天。",
        "dynasty": "宋",
        "collection_info": null
    },
    {
        "uuid": "1aefba167ed1eb94f257ab44d60b5ae4",
        "title": "郎官湖",
        "author": "吴处厚",
        "content": "郎官湖上郎官游，只教闲客生闲愁。\n烟波荡漾四五顷，风月凄凉三百秋。",
        "dynasty": "宋",
        "collection_info": null
    },
    {
        "uuid": "f90e75f6e71916132e63da07dc177002",
        "title": "秋兴亭怀古",
        "author": "吴处厚",
        "content": "汉沔当年控上游，孙权曾此困曹刘。\n三分霸业千张纸，万古斜阳一钓舟。",
        "dynasty": "宋",
        "collection_info": null
    },
    {
        "uuid": "66a45f91940e876768556ff6eb7c3ca9",
        "title": "句  其一",
        "author": "吴处厚",
        "content": "会景亭高石作层。",
        "dynasty": "宋",
        "collection_info": null
    },
    {
        "uuid": "16c455f102bd7e7d623c65596915a7b8",
        "title": "句  其二",
        "author": "吴处厚",
        "content": "江汉滔滔一向东，暮江澄湛夕阳红。",
        "dynasty": "宋",
        "collection_info": null
    },
    {
        "uuid": "4458292b734d60d6518af4b7a1e32c48",
        "title": "句  其三",
        "author": "吴处厚",
        "content": "云共去时天杳杳，雁连来处水茫茫。",
        "dynasty": "宋",
        "collection_info": null
    }
]