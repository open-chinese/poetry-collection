[
    {
        "uuid": "2566e37165f6d1eab7a29b84b2bd7186",
        "title": "忠节庙",
        "author": "刘岑",
        "content": "皇天佑宋生虎臣，奋身櫜鞬起西秦。\n勇义智略卫霍伦，西平云亡愬復兴。\n疾首匈奴敢凭陵，恨不一举空朔廷。\n鸣剑抵掌志幽幷，提兵北趋指神京。\n遇虏大点符离城，绛衣铁冠目怒瞑。\n虏众辟易屡窜奔，飞矢洞胁陨其身。\n帝心震悼诏廷绅，一旦失此飞将军，作宫庙食妥其灵。\n生为人雄死明神，虽殁不愧远与巡。\n气衝斗牛叩穹旻，臣魄尚能厉女真。\n镇山之南勒坚珉，百世祀兮慰忠魂。",
        "dynasty": "宋",
        "collection_info": null
    },
    {
        "uuid": "600dc3bc6dd40a5ca975e1bccfafd2a3",
        "title": "贞女祠",
        "author": "刘岑",
        "content": "贞女已云远，芳名闻至今。\n烟波濑江上，松柏古祠深。\n暮色留残照，悲风动远林。\n谪仙文不死，读罢为霑襟。",
        "dynasty": "宋",
        "collection_info": null
    }
]