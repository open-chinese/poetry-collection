[
    {
        "uuid": "1d767dff9fbac3b3a0ad1f62192bb663",
        "title": "书王十朋述怀诗后",
        "author": "刘镇",
        "content": "山北山南春雨足，漠漠柔桑秀如沃。\n侬家荆妇几时归，西畴独自驱黄犊。",
        "dynasty": "宋",
        "collection_info": null
    },
    {
        "uuid": "06af9c3d2b018a837ff939d78437002e",
        "title": "夜听双瀑联句",
        "author": "刘镇",
        "content": "萧然山阁间，此兴何悠哉。\n子晋不復见，月白空萧台。\n夜静双瀑喧，遥闻疑雨来。\n涧壑生清风，襟宇捐纤埃。\n飞鸣撼半空，暗想飘琼瑰。\n前观阻步屧，侧耳成徘徊。",
        "dynasty": "宋",
        "collection_info": null
    },
    {
        "uuid": "82c9d3bcbdae5a8732adabde91e14dee",
        "title": "句",
        "author": "刘镇",
        "content": "须知失马事，莫废获麟书。",
        "dynasty": "宋",
        "collection_info": null
    },
    {
        "uuid": "0616a45662aae3e408ad5f19a1ea9a40",
        "title": "春暮",
        "author": "刘镇",
        "content": "春至又春暮，閒心成古心。\n花光随雨薄，草色共烟深。\n粉蝶稀狂影，黄鹂送好音。\n余芳留不得，还共夕阳沈。",
        "dynasty": "宋",
        "collection_info": null
    },
    {
        "uuid": "561813ea0e35a5e276f45473eb3fc0c5",
        "title": "山中早行",
        "author": "刘镇",
        "content": "严钟将报曙，游子已登途。\n野火时明灭，星残似有无。",
        "dynasty": "宋",
        "collection_info": null
    },
    {
        "uuid": "d7a0b753a2f349566328f0afd5924f7f",
        "title": "八岁女善棋",
        "author": "刘镇",
        "content": "慧黠过男子，娇痴语未真。\n无心防敌手，有意恼诗人。\n得路逢师笑，输机怕父嗔。\n汝还知世事，一局一回新。",
        "dynasty": "宋",
        "collection_info": null
    },
    {
        "uuid": "f8b390d21628860d9332866738ec79a7",
        "title": "赠隠者",
        "author": "刘镇",
        "content": "夫子生东野，经年不到城。\n爱吟无俗趣，贪画得閒名。\n荒径侵山影，虚堂出燕声。\n我惭为谪吏，泉石负幽情。",
        "dynasty": "宋",
        "collection_info": null
    },
    {
        "uuid": "b63e731c4b58bc5b0050bc74f9262f11",
        "title": "太姥山",
        "author": "刘镇",
        "content": "滚滚千山入马蹄，出游回首日平西。\n人从杜宇鸣时别，天向蒹葭静处低。\n白鸟得鱼閒钓艇，黄蜂抱蘂闹花枝。\n好将太姥山前路，付与孤猿自在啼。",
        "dynasty": "宋",
        "collection_info": null
    },
    {
        "uuid": "aff45ef1c4df3d9dca46d8c1dc559d60",
        "title": "严子陵钓台",
        "author": "刘镇",
        "content": "汉业重恢百战閒，君王侧席叹才难。\n故人可是擎天手，肯放桐江把钓竿。",
        "dynasty": "宋",
        "collection_info": null
    },
    {
        "uuid": "2d65f6e38025f6d30929a09585829b66",
        "title": "浮膺山",
        "author": "刘镇",
        "content": "马头过了又馿头，何处飞来海上洲。\n绝顶试穷千里目，烟波深处是琉球。",
        "dynasty": "宋",
        "collection_info": null
    },
    {
        "uuid": "9bef7fed6ad39dff5a1307c779e1708a",
        "title": "句",
        "author": "刘镇",
        "content": "始终无玷缺，出处最光明。",
        "dynasty": "宋",
        "collection_info": null
    }
]