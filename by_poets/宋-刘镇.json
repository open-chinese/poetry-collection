[
    {
        "uuid": "ed935ff578fc6f9fc80a438e8131158d",
        "title": "书王十朋述怀诗后",
        "author": "刘镇",
        "content": "山北山南春雨足，漠漠柔桑秀如沃。\n侬家荆妇几时归，西畴独自驱黄犊。",
        "dynasty": "宋",
        "collection_info": null
    },
    {
        "uuid": "d2a4931778dbd9aa08ab395faf02bb38",
        "title": "夜听双瀑联句",
        "author": "刘镇",
        "content": "萧然山阁间，此兴何悠哉。\n子晋不復见，月白空萧台。\n夜静双瀑喧，遥闻疑雨来。\n涧壑生清风，襟宇捐纤埃。\n飞鸣撼半空，暗想飘琼瑰。\n前观阻步屧，侧耳成徘徊。",
        "dynasty": "宋",
        "collection_info": null
    },
    {
        "uuid": "c28759f2758f107a56374787e5d9367a",
        "title": "对月联句",
        "author": "刘镇",
        "content": "与君坐阶除，遥望海上月。\n试举太白杯，借问几圆缺。\n人生易分散，动作隔年别。\n今宵对婵娟，莫放酣歌绝。",
        "dynasty": "宋",
        "collection_info": null
    },
    {
        "uuid": "7af21f73adeb939c7ac4e5070b5116f8",
        "title": "句",
        "author": "刘镇",
        "content": "须知失马事，莫废获麟书。",
        "dynasty": "宋",
        "collection_info": null
    },
    {
        "uuid": "d0af46f8d80a3fa404b3b50b24576e64",
        "title": "春暮",
        "author": "刘镇",
        "content": "春至又春暮，閒心成古心。\n花光随雨薄，草色共烟深。\n粉蝶稀狂影，黄鹂送好音。\n余芳留不得，还共夕阳沈。",
        "dynasty": "宋",
        "collection_info": null
    },
    {
        "uuid": "312058579e0e682e4d7a213bdb080512",
        "title": "山中早行",
        "author": "刘镇",
        "content": "严钟将报曙，游子已登途。\n野火时明灭，星残似有无。",
        "dynasty": "宋",
        "collection_info": null
    },
    {
        "uuid": "52362dd511bee7d1fa1da3c3a7ae5151",
        "title": "八岁女善棋",
        "author": "刘镇",
        "content": "慧黠过男子，娇痴语未真。\n无心防敌手，有意恼诗人。\n得路逢师笑，输机怕父嗔。\n汝还知世事，一局一回新。",
        "dynasty": "宋",
        "collection_info": null
    },
    {
        "uuid": "31b5ffc0a4fbfaaafe6c6dc2652fd94d",
        "title": "赠隠者",
        "author": "刘镇",
        "content": "夫子生东野，经年不到城。\n爱吟无俗趣，贪画得閒名。\n荒径侵山影，虚堂出燕声。\n我惭为谪吏，泉石负幽情。",
        "dynasty": "宋",
        "collection_info": null
    },
    {
        "uuid": "a1e9f50e4f924d5ff9267f4f8c69eda0",
        "title": "太姥山",
        "author": "刘镇",
        "content": "滚滚千山入马蹄，出游回首日平西。\n人从杜宇鸣时别，天向蒹葭静处低。\n白鸟得鱼閒钓艇，黄蜂抱蘂闹花枝。\n好将太姥山前路，付与孤猿自在啼。",
        "dynasty": "宋",
        "collection_info": null
    },
    {
        "uuid": "aba0c790d3f23319f6916cab4339b0fd",
        "title": "严子陵钓台",
        "author": "刘镇",
        "content": "汉业重恢百战閒，君王侧席叹才难。\n故人可是擎天手，肯放桐江把钓竿。",
        "dynasty": "宋",
        "collection_info": null
    },
    {
        "uuid": "2b14bcb24d567d5ce84318b304e8f907",
        "title": "浮膺山",
        "author": "刘镇",
        "content": "马头过了又馿头，何处飞来海上洲。\n绝顶试穷千里目，烟波深处是琉球。",
        "dynasty": "宋",
        "collection_info": null
    },
    {
        "uuid": "5ec8004d48187f40432e6c0495b8a06b",
        "title": "句",
        "author": "刘镇",
        "content": "始终无玷缺，出处最光明。",
        "dynasty": "宋",
        "collection_info": null
    }
]