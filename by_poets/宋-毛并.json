[
    {
        "title": "水调歌头 襟带大江左",
        "author": "毛并",
        "content": "襟带大江左，平望见三州。\n凿空遗迹，千古奇胜米公楼。\n太守中朝耆旧，别乘当今豪逸，人物眇应刘。\n此地一尊酒，歌吹拥貔貅。\n楚山晓，淮月夜，海门秋。\n登临无尽，须信诗眼不供愁。\n恨我相望千里，空想一时高唱，零落几人收。\n妙赏频回首，谁复继风流。",
        "dynasty": "宋",
        "collection_info": null
    },
    {
        "title": "水调歌头 春意满南国",
        "author": "毛并",
        "content": "春意满南国，花动雪明楼。\n千坊万井，此时灯火隘追游。\n十里寒星相照，一轮明月斜挂，缥缈映红球。\n共嬉不禁夜，光彩遍飞浮。\n艳神仙，轰鼓吹，引遨头。\n文章太守，此时宾从敌应刘。\n回首生平旧事，未减当年风月，一醉为君酬。\n明日朝天去，空复想风流。",
        "dynasty": "宋",
        "collection_info": null
    },
    {
        "title": "水调歌头 小筑百年计",
        "author": "毛并",
        "content": "小筑百年计，雅志几人成。\n乱山深处，烟雨面面对萦青。\n巾屦方安吾土，花木仍供真赏，邻有阮嵇生。\n岁月抛身外，尘事更无营。\n鸟知归，云出岫，两忘情。\n从渠华屋，回首烟草吊颓倾。\n何似生涯才足，敧枕南窗北牖，醉梦落樵声。\n更喜濯缨处，门外一江清。",
        "dynasty": "宋",
        "collection_info": null
    },
    {
        "title": "水调歌头 汉代李元礼",
        "author": "毛并",
        "content": "汉代李元礼，江左管夷吾。\n英姿雅望，凛凛玉立冠中都。\n礧磈胸中千丈，不肯低回青禁，引去卧江湖。\n更学鸱夷子，一舸下东吴。\n送公别，杯酒尽，少踌躇。\n旧棠阴下，几人临路拥行车。\n归近云天尺五，梦想经纶贤业，谈笑取单于。\n为问苕溪水，留得此翁无。",
        "dynasty": "宋",
        "collection_info": null
    },
    {
        "title": "水调歌头 十载刘夫子",
        "author": "毛并",
        "content": "十载刘夫子，名过庾兰成。\n人人争看，角犀今喜试丰盈。\n倾耳新诗千首，妙处端须击节，金石破虫声。\n此士难复得，黄口闹如羹。\n忆年少，游侠窟，戏荆卿。\n结交投分，驰心千里剧摇旌。\n我老公方豪健，傥许相从晚岁，慷慨激中情。\n洗眼功名会，一箭取辽城。",
        "dynasty": "宋",
        "collection_info": null
    },
    {
        "title": "秋蕊香 荡暖花风满路",
        "author": "毛并",
        "content": "荡暖花风满路。\n织翠柳阴和雾。\n曲池斗草旧游处。\n忆试春衫白苎。\n暗惊节意朱弦柱。\n送春去。\n晓来一阵扫花雨。\n惆怅蔷薇在否。",
        "dynasty": "宋",
        "collection_info": null
    },
    {
        "title": "满庭芳 世事难穷",
        "author": "毛并",
        "content": "世事难穷，人生无定，偶然蓬转萍浮。\n为谁教我，从宦到东州。\n还似翩翩海燕，乘春至、归及凉秋。\n回头笑，浑家数口，又泛五湖舟。\n悠悠。\n当此去，黄童白叟，莫漫相留。\n但溪山好处，深负重游。\n珍重诸公送我，临岐泪、欲语先流。\n应须记，从今风月，相忆在南楼。",
        "dynasty": "宋",
        "collection_info": null
    },
    {
        "title": "满庭芳 五十年来",
        "author": "毛并",
        "content": "五十年来，追思畴曩，佳时去若云浮。\n依然重见，感涕话西州。\n幸喜灵光不改，空自笑、蒲柳先秋。\n成何事，风波末路，险畏有沈舟。\n别愁。\n都几许，相从未斁，我去公留。\n况狂直平生，谁念遨游。\n月夕风天正好，还惊怅、失此诗流。\n江南岸，明朝更远，回首仲宣楼。",
        "dynasty": "宋",
        "collection_info": null
    },
    {
        "title": "满庭芳 濩落难容",
        "author": "毛并",
        "content": "濩落难容，崎岖堪笑，一年陆走川浮。\n又携妻子，两度过神州。\n紫蟹鲈鱼正美，凉天气、恰傍中秋。\n今宵意，无人伴我，快泻玉双舟。\n功名，聊尔耳，千金聘楚，万户封留。\n又争如物外，闲旷优游。\n好在东阡北陌，相从有、诸老风流。\n家山近，归休去也，不上望京楼。",
        "dynasty": "宋",
        "collection_info": null
    },
    {
        "title": "渔家傲 极目丹枫迎霁晓",
        "author": "毛并",
        "content": "极目丹枫迎霁晓。\n山明水净新霜早。\n燕去鸿归无事了。\n天渺渺。\n风吹平野低寒草。\n渐过初冬时节好。\n寻梅踏雪城南道。\n追忆旧游人已老。\n欢更少。\n孤怀拟共谁倾倒。",
        "dynasty": "宋",
        "collection_info": null
    },
    {
        "title": "好事近 飞盖满南园",
        "author": "毛并",
        "content": "飞盖满南园，想见八仙遥集。\n几树海棠开遍，正新晴天色。\n休辞一醉任扶还，衣上酒痕湿。\n便恐岁华催去，听秋虫相泣。",
        "dynasty": "宋",
        "collection_info": null
    },
    {
        "title": "贺新郎 风雨连朝夕",
        "author": "毛并",
        "content": "风雨连朝夕。\n最惊心、春光晼晚，又过寒食。\n落尽一番新桃李，芳草南园似积。\n但燕子、归来幽寂。\n况是单栖饶惆怅，尽无聊、有梦寒犹力。\n春意远，恨虚掷。\n东君自是人间客。\n暂时来、匆匆却去，为谁留得。\n走马插花当年事，池畹空馀旧迹。\n奈老去、流光堪惜。\n杳隔天涯人千里，念无凭、寄此长相忆。\n回首处，暮云碧。",
        "dynasty": "宋",
        "collection_info": null
    },
    {
        "title": "念奴娇 层栏飞栋",
        "author": "毛并",
        "content": "层栏飞栋，压孤城临瞰，并吞空阔。\n千古吴京佳丽地，一览江山奇绝。\n天际归舟，云中行树，鹭点汀洲雪。\n三山无际，眇然相望溟渤。\n凤么遗响悲凉，故台今不见，苍烟芜没。\n千骑重来初起废，缅想六朝人物。\n岘首他年，羊公终在，笑几人磨灭。\n一时尊俎，且须同赋风月。",
        "dynasty": "宋",
        "collection_info": null
    },
    {
        "title": "念奴娇 少年奇志",
        "author": "毛并",
        "content": "少年奇志，笑功名画虎，文章刻鹄。\n永夜漫漫悲昼短，难挽苍龙衔烛。\n飞藿飘零，浮云迁变，过眼邮传速。\n昔人真意，眇然千载谁属。\n犹喜二子当年，诸公籍甚，赏云和孤竹。\n翰墨流传知几许，遗响宫商相续。\n梦里京华，不须惊叹，春草年年绿。\n赤霄归去，更看奔电喷玉。",
        "dynasty": "宋",
        "collection_info": null
    },
    {
        "title": "念奴娇 十年湖海",
        "author": "毛并",
        "content": "十年湖海，叹潘郎憔悴，无心云阁。\n强起登临惊暮序，目极清霜摇落。\n散发层阿，振衣千仞，浩荡穷林壑。\n泬寥无际，镜天收尽云脚。\n长啸声落悲风，想沧州万里，当年归约。\n回首区中无限事，此意谁同商略。\n欲驾飞鸿，翩然独往，汗漫期相诺。\n滞留何事，坐令双鬓如鹤。",
        "dynasty": "宋",
        "collection_info": null
    },
    {
        "title": "念奴娇 丽谯春晚",
        "author": "毛并",
        "content": "丽谯春晚，望东南千里，湖山佳色。\n画戟门前清似水，时节初过灯夕。\n封井年登，京华日近，每报平安驿。\n满城花柳，正须千骑寻觅。\n忆我年少追游，叨兔园客右，多惭英识。\n今日怀人无限意，老泪尊前重滴。\n赋咏空传，雄豪谁在，鬓点吴霜白。\n招呼一醉，幸公时慰愁寂。",
        "dynasty": "宋",
        "collection_info": null
    },
    {
        "title": "念奴娇 倚风含露",
        "author": "毛并",
        "content": "倚风含露，似轻颦微笑，盈盈脉脉。\n染素匀红，知费尽，多少东君心力。\n国艳酣晴，天香融暖，画手争传得。\n绿窗朱户，晓妆谁见凝寂。\n独占三月芳菲，千花百卉，算难争春色。\n欲寄朝云无限意，回首京尘犹隔。\n舞破霓裳，一枝浑似，醉倚香亭北。\n旧欢如梦，老怀那更追惜。",
        "dynasty": "宋",
        "collection_info": null
    },
    {
        "title": "念奴娇 王孙老去",
        "author": "毛并",
        "content": "王孙老去，算无地倾倒，胸中豪逸。\n小筑三间便席卷，多少江山风月。\n万壑回流，千峰输秀，人境成三绝。\n登临佳处，鸟飞不尽空阔。\n追念辋水斜川，有风流千载，渊明摩诘。\n何必斯人聊一笑，俯仰今犹前日。\n只恐东州，催成棠阴，又作三年别。\n赏心难继，莫教辜负华发。",
        "dynasty": "宋",
        "collection_info": null
    },
    {
        "title": "念奴娇 阿环家住阆风顶",
        "author": "毛并",
        "content": "阿环家住阆风顶，绛阙瑶台相接。\n翳凤乘鸾人不见，隐隐霓裳云衱。\n秀骨贞风，长眉翠浅，映白喉红颊。\n非烟深处，渺然云浪千叠。\n一笑徐福扁舟，春风空老尽，当时童妾。\n骨冷魂清惊梦到，同看碧桃千叶。\n寄语青童，何时丹就，为我留穷笈。\n天鸡催晓，却愁吹堕尘劫。",
        "dynasty": "宋",
        "collection_info": null
    },
    {
        "title": "念奴娇 素秋新霁",
        "author": "毛并",
        "content": "素秋新霁，风露洗寥廓，珠宫琼阙。\n帘幕生寒人未定，鹊羽惊飞林樾。\n河汉无声，微云收尽，相映寒光发。\n三千银界，一时无此奇绝。\n正是老子南楼，多情孤负了，十分佳节。\n起舞徘徊谁为我，倾倒杯中明月。\n欲揽姮娥，扁舟沧海，戏濯凌波袜。\n漏残钟断，坐愁人世超忽。",
        "dynasty": "宋",
        "collection_info": null
    },
    {
        "title": "满江红 东马严徐",
        "author": "毛并",
        "content": "东马严徐，名籍甚、西京人物。\n谁不羡、伏蒲忠鲠，演纶词笔。\n雅意中朝今小试，二年东郡弦风迹。\n数中兴、循吏两三人，公居一。\n温诏趣，还丹阙。\n倾睿相，方前席。\n看云台登践，论思密勿。\n超览堂中遗爱在，几人同恋津亭别。\n顾倦游、云路仆登仙，心如失。",
        "dynasty": "宋",
        "collection_info": null
    },
    {
        "title": "满江红 回首吾庐",
        "author": "毛并",
        "content": "回首吾庐，思归去、石溪樵谷。\n临玩有、门前流水，乱松疏竹。\n幽草春馀荒井迳，鸣禽日在窥墙屋。\n但等闲、凭几看南山，云相逐。\n家酿美，招邻曲。\n朝饭饱，随耕牧。\n况东皋二顷，岁时都足。\n鳞阁功名身外事，墙阴不驻流光促。\n更休论、一枕梦中惊，黄粱熟。",
        "dynasty": "宋",
        "collection_info": null
    },
    {
        "title": "水龙吟 渺然震泽东来",
        "author": "毛并",
        "content": "渺然震泽东来，太湖望极平无际。\n三吴风月，一江烟浪，古今绝致。\n羽化蓬莱，胸吞云梦，不妨如此。\n看垂虹千丈，斜阳万顷，尽倒影、青奁里。\n追想扁舟去后，对汀洲、白苹风起。\n只今谁会，水光山色，依然西子。\n安得超然，相从物外，此生终矣。\n念素心空在，徂年易失，泪如铅水。",
        "dynasty": "宋",
        "collection_info": null
    },
    {
        "title": "渔家傲 杨子津头风色暮",
        "author": "毛并",
        "content": "杨子津头风色暮。\n孤舟渺渺江南去。\n忆得佳人临别处。\n愁返顾。\n青山几点斜阳树。\n可忍归期无定据。\n天涯已听边鸿度。\n昨夜乡心留不住。\n无驿数。\n梦中行了来时路。",
        "dynasty": "宋",
        "collection_info": null
    },
    {
        "title": "江城子 神仙楼观梵王宫",
        "author": "毛并",
        "content": "神仙楼观梵王宫。\n月当中。\n望难穷。\n坐听三通，谯鼓报笼铜。\n还忆当年京辇旧，车马会，五门东。\n华堂歌舞间笙钟。\n夕香蒙。\n度花风。\n翠袖传杯，争劝紫髯翁。\n归去不堪春梦断，烟雨晓，乱山重。",
        "dynasty": "宋",
        "collection_info": null
    },
    {
        "title": "江城子 倚墙高树落惊禽",
        "author": "毛并",
        "content": "倚墙高树落惊禽。\n小窗深。\n夜沈沈。\n酒醒灯昏，人静更愁霖。\n惆怅行云留不住，携手处，却分襟。\n悠悠风月两关心。\n拥孤衾。\n恨难禁。\n何况一春，憔悴到如今。\n最苦清宵无寐极，相见梦，也难寻。",
        "dynasty": "宋",
        "collection_info": null
    },
    {
        "title": "画堂春 华灯收尽雪初残",
        "author": "毛并",
        "content": "华灯收尽雪初残。\n踏青还尔游盘。\n落梅强半已飞翻。\n划地春寒。\n多病故人日远，几时双燕来还。\n可怜楼上一凭栏。\n不见长安。",
        "dynasty": "宋",
        "collection_info": null
    },
    {
        "title": "风流子 新禽初弄舌",
        "author": "毛并",
        "content": "新禽初弄舌，东郊外、催尔踏青期。\n渐晴滟翠漪，惠风骀荡，暖蒸红雾，淑景辉迟。\n粉墙外，杏花无限笑，杨柳不胜垂。\n闲里岁华，但惊萧索，老来心赏，尤惜芳菲。\n平生歌酒地，空回首，惆怅触绪沾衣。\n谁见素琴翻恨，青镜留悲。\n念千里云遥，暮天长短，十年人杳，流水东西。\n惟有寄情芳草，依旧萋萋。",
        "dynasty": "宋",
        "collection_info": null
    },
    {
        "title": "浪淘沙 帘幕燕双飞",
        "author": "毛并",
        "content": "帘幕燕双飞。\n春共人归。\n东风恻恻雨霏霏。\n水满西池花满地，追惜芳菲。\n回首昔游非。\n别梦依稀。\n一成春瘦不胜衣。\n无限楼前伤远意，芳草斜晖。",
        "dynasty": "宋",
        "collection_info": null
    },
    {
        "title": "醉落魄・一斛珠 暮寒凄冽",
        "author": "毛并",
        "content": "暮寒凄冽。\n春风探绕南枝发。\n更无人处增清绝。\n冷蕊孤香，竹外朦胧月。\n西洲昨梦凭谁说。\n攀翻剩忆经年别。\n新愁怅望催华发。\n雀啅江头，一树垂垂雪。",
        "dynasty": "宋",
        "collection_info": null
    },
    {
        "title": "眼儿媚 小溪微月淡无痕",
        "author": "毛并",
        "content": "小溪微月淡无痕。\n残雪拥孤村。\n攀条弄蕊，春愁相值，寂默无言。\n忍寒宜主何人见，应怯过黄昏。\n朝阳梦断，熏残沈水，谁为招魂。",
        "dynasty": "宋",
        "collection_info": null
    },
    {
        "title": "谒金门 春已半",
        "author": "毛并",
        "content": "春已半。\n芳草池塘绿遍。\n山北山南花烂熳。\n日长蜂蝶乱。\n闲掩屏山六扇。\n梦好强教惊断。\n愁对画梁双语燕。\n故心人不见。",
        "dynasty": "宋",
        "collection_info": null
    },
    {
        "title": "谒金门 伤离索",
        "author": "毛并",
        "content": "伤离索。\n犹记并肩池阁。\n病起绿窗闲倚薄。\n一秋天气恶。\n玉臂都宽金约。\n歌舞新来忘却。\n回首故人天一角。\n半江枫又落。",
        "dynasty": "宋",
        "collection_info": null
    },
    {
        "title": "玉楼春 日长澹澹光风转",
        "author": "毛并",
        "content": "日长澹澹光风转。\n小尾黄蜂随早燕。\n行寻香迳不逢人，惟有落红千万片。\n酒成憔悴花成怨。\n闲杀羽觞难会面。\n可堪春事已无多，新笋遮墙苔满院。",
        "dynasty": "宋",
        "collection_info": null
    },
    {
        "title": "玉楼春 曲房小院匆匆过",
        "author": "毛并",
        "content": "曲房小院匆匆过。\n急鼓疏钟催又去。\n来如春梦几多时，去似朝云无觅处。\n金瓶落井翻相误。\n可惜馨香随手故。\n锦囊空有断肠书，彩笔不传长恨句。",
        "dynasty": "宋",
        "collection_info": null
    },
    {
        "title": "蝶恋花 罗袜匆匆曾一遇",
        "author": "毛并",
        "content": "罗袜匆匆曾一遇。\n乌鹊归来，怨感流年度。\n别袖空看啼粉污。\n相思待倩谁分付。\n残雪江村回马路。\n袅袅春寒，帘晚空凝伫。\n人在梅花深处住。\n梅花落尽愁无数。",
        "dynasty": "宋",
        "collection_info": null
    },
    {
        "title": "薄幸 柳桥南畔",
        "author": "毛并",
        "content": "柳桥南畔。\n驻骢马、寻春几遍。\n自见了、生尘罗袜，尔许娇波流盼。\n为感郎、松柏深心，西陵已约平生愿。\n记别袖频招，斜门相送，小立钗横鬓乱。\n恨暗写、如蚕纸，空目断、高城人远。\n奈当时消息，黄姑织女，又成王谢堂前燕。\n托琴心怨。\n怕娇云弱雨，东风蓦地轻吹散。\n伤春病也，狼藉飞花满院。",
        "dynasty": "宋",
        "collection_info": null
    },
    {
        "title": "应天长令・应天长 曲栏十二闲亭沼",
        "author": "毛并",
        "content": "曲栏十二闲亭沼。\n履迹双沈人悄悄。\n被池寒，香炉小。\n梦短女墙莺唤晓。\n柳风轻袅袅。\n门外落花多少。\n日日离愁萦绕。\n不知春过了。",
        "dynasty": "宋",
        "collection_info": null
    },
    {
        "title": "点绛唇 夜色侵霜",
        "author": "毛并",
        "content": "夜色侵霜，萧萧络纬啼金井。\n梦寒初惊。\n一倍铜壶永。\n无限思量，展转愁重省。\n熏炉冷。\n起来人静。\n窗外梧桐影。",
        "dynasty": "宋",
        "collection_info": null
    },
    {
        "title": "瑞鹤仙 柳风清昼溽",
        "author": "毛并",
        "content": "柳风清昼溽。\n山樱晚，一树高红争熟。\n轻纱睡初足。\n悄无人、猗枕虚檐鸣玉。\n南园秉烛。\n叹流光、容易过目。\n送春归去，有无数弄禽，满径新竹。\n闲记追欢寻胜，杏栋西厢，粉墙南曲。\n别长会促。\n成何计，奈幽独。\n纵湘弦难寄，韩香终在，屏山蝶梦断续。\n对沿阶、细草萋萋，为谁自绿。",
        "dynasty": "宋",
        "collection_info": null
    },
    {
        "title": "满江红 泼水初收",
        "author": "毛并",
        "content": "泼水初收，秋千外、轻烟漠漠。\n春渐远、绿杨芳草，燕飞池阁。\n已着单衣寒食后，夜来还是东风恶。\n对空山、寂寂杜鹃啼，梨花落。\n伤别恨，闲情作。\n十载事，惊如昨。\n向花前月下，共谁行乐。\n飞盖低迷南苑路，湔裙怅望东城约。\n但老来、憔悴惜春心，年年觉。",
        "dynasty": "宋",
        "collection_info": null
    },
    {
        "title": "燕山亭 暖霭辉迟",
        "author": "毛并",
        "content": "暖霭辉迟，雨过夜来，帘外春风徐转。\n霞散锦舒，密映窥，亭亭万枝开遍。\n一笑嫣然，犹记有、画图曾见。\n无伴。\n初睡起，昭阳弄妆日晚。\n长是相趁佳期，有寻旧流莺，贪新双燕。\n惆怅共谁，细绕花阴，空怀紫箫凄怨。\n银烛光中，且更待、夜深重看。\n留恋。\n愁酒醒、霏千片。",
        "dynasty": "宋",
        "collection_info": null
    }
]