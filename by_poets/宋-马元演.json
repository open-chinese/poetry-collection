[
    {
        "uuid": "26faca13a6d74fbffef89a8cd863cbb7",
        "title": "游洞霄纪实",
        "author": "马元演",
        "content": "甲寅良月初，为捧帅垣檄。\n遍走三荡所，村落怪荒寂。\n人谓白昇里，杭邑纔咫尺。\n杭有洞霄宫，神仙其窟宅。\n惯是名胜游，不许俗眼识。\n余虽一俗吏，心实慕名德。\n痴儿官事了，此行乌可惜。\n天气暖如春，得意马蹄疾。\n仆夫嗟况瘁，告我请休息。\n止宿萧市中，明朝辨行色。\n未晓垂玉绳，向风嘶金勒。\n行行十数里，渐渐仙境出。\n始见九锁峯，穷眸望不极。\n一似天为门，四山作扃鐍。\n云烟一齐起，松桧万古碧。\n岩洞是处有，名字难尽忆。\n入拜大有庭，奇特更奇特。\n洞天与福地，它山得其一。\n惟此为两全，四字揭奎画。\n主人贝道士，高志颇嗜客。\n引谒帝宸殿，金钉朱户饰。\n出示御书经，凤篆龙章笔。\n拜手拈瓣香，举头看近日。\n既见抚掌泉，又观松花石。\n小愒漱玉轩，恍惊风雨夕。\n再登虚白楼，顿觉天地窄。\n迤逦游二洞，其东名大涤。\n仰视洞中山，群崖翠欲滴。\n蛟龙现鳞距，天产非人力。\n石鼓清可听，石鱼亦堪击。\n中有一小洞，谓能隔凡迹。\n稚子曾入去，海声亲听得。\n出洞见一井，石栏四围赤。\n云是葛翁泉，大旱无竭泽。\n西洞号栖真，却在山绝壁。\n华盖垂于上，狮子横其侧。\n非烟亦非云，蟠结斩如刻。\n上有倒挂仙，疑是帝所谪。\n棋台别东西，棋子散黑白。\n又见方尺地，三人可容膝。\n下如空谷声，必是仙隠室。\n道士虽携持，余亦倦登陟。\n归息翠蛟亭，寒玉走鸣瀑。\n心目尽开豁，尘累涣然释。\n坡仙纪旧游，壁间着遗墨。\n吾得继清赏，奚必问姑射。\n试观殊胜地，何年是开闢。\n虽慕子长游，未学子真逸。\n可惜繫微官，匆匆整还役。\n小子不学诗，数章□纪实。",
        "dynasty": "宋",
        "collection_info": null
    }
]