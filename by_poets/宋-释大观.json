[
    {
        "uuid": "472d3bc7a3bc64ff0847998a16e37ddf",
        "title": "偈颂五十一首  其一",
        "author": "释大观",
        "content": "真不立，妄本空。\n七凹八凸，四闢六通。\n松声杂雨山长静，春色带寒花自红。",
        "dynasty": "宋",
        "collection_info": null
    },
    {
        "uuid": "760fd4bc978fb88ccc79c998158a7f51",
        "title": "偈颂五十一首  其二",
        "author": "释大观",
        "content": "滴滴檐前闻不闻，镜清无舌与谁论。\n夜来几阵尤霶霈，欺压斜阳绿到根。",
        "dynasty": "宋",
        "collection_info": null
    },
    {
        "uuid": "fc47fe6110281485ff20c2c7e338e39d",
        "title": "偈颂五十一首  其三",
        "author": "释大观",
        "content": "空手把鉏头，男命怕罗睺。\n步行骑水牛，石虎生肉彪。\n人从桥上过，桥流水不流。\n羲和鞭白日，少昊行清秋。",
        "dynasty": "宋",
        "collection_info": null
    },
    {
        "uuid": "dcb05b823f9c658091b5945bbee79176",
        "title": "偈颂五十一首  其四",
        "author": "释大观",
        "content": "觅之不得，不觅奚彰。\n戳瞎顶门，炜炜煌煌。\n桑畴雨过罗纨腻，麦垄风来餠饵香。",
        "dynasty": "宋",
        "collection_info": null
    },
    {
        "uuid": "b835a188aabbd2a6595aa756aad15598",
        "title": "偈颂五十一首  其五",
        "author": "释大观",
        "content": "开口失，闭口丧。\n脱白露浄，矢在絃上。",
        "dynasty": "宋",
        "collection_info": null
    },
    {
        "uuid": "de8c49c420956b30d74a314e4852a151",
        "title": "偈颂五十一首  其六",
        "author": "释大观",
        "content": "十二月十五，石人相耳语。\n梅开寒谷春，雪滴晴檐雨。\n太分明，何所覩，南泉不打盐官鼓。",
        "dynasty": "宋",
        "collection_info": null
    },
    {
        "uuid": "4f37543966781cb9ba04e7a13070920e",
        "title": "偈颂五十一首  其七",
        "author": "释大观",
        "content": "不动本位，瑞应人间。\n冠羣灵而首出，摄大千于毫端。\n万彙熙熙兮春台之乐，万邦纳纳兮盘石之安。\n从教戴天履地，击壤鼓腹兮不知天地之宽。",
        "dynasty": "宋",
        "collection_info": null
    },
    {
        "uuid": "0a5f90fc15ebc2d37fe666253d923d6e",
        "title": "偈颂五十一首  其八",
        "author": "释大观",
        "content": "作者相逢，一西一东。\n断碑刊白字，当道种青松。",
        "dynasty": "宋",
        "collection_info": null
    },
    {
        "uuid": "682d95ae10ef44f0543a64d1c8acacf9",
        "title": "偈颂五十一首  其九",
        "author": "释大观",
        "content": "三世诸佛不知有，覆水难收。\n狸奴白牯却知有，头上安头。\n白日西沈，黄河北流。\n推倒门前案山子，从教坐地看扬州。",
        "dynasty": "宋",
        "collection_info": null
    },
    {
        "uuid": "65a8d64ffdd276f6f316d18ae9ad81b8",
        "title": "偈颂五十一首  其一○",
        "author": "释大观",
        "content": "一入咸阳尽旧游，春风台榭对芳洲。\n非关好景留人醉，自是行人醉不休。",
        "dynasty": "宋",
        "collection_info": null
    },
    {
        "uuid": "f8fe6f33b449ae7e78c3501832c8dbc4",
        "title": "偈颂五十一首  其一一",
        "author": "释大观",
        "content": "三迭秋风古调清，移商换征许谁听。\n周郎一顾扬鞭去，云外数峰江上青。",
        "dynasty": "宋",
        "collection_info": null
    },
    {
        "uuid": "c50e5cd3ca95a27eb72e92ec2b1e62cf",
        "title": "偈颂五十一首  其一二",
        "author": "释大观",
        "content": "天门日射黄金榜，宫殿晴熏赤羽旗。\n四海九州齐入贡，春风又到万年枝。",
        "dynasty": "宋",
        "collection_info": null
    },
    {
        "uuid": "c6bee8b3167b5c5200bf20b0580a7005",
        "title": "偈颂五十一首  其一三",
        "author": "释大观",
        "content": "世尊不说说，正月孟春犹寒。\n迦叶不闻闻，二月仲春渐暄。",
        "dynasty": "宋",
        "collection_info": null
    },
    {
        "uuid": "801d29bd9eb2859c89474d20c3cc0369",
        "title": "偈颂五十一首  其一四",
        "author": "释大观",
        "content": "倒拈折筯搅沧溟，无限鱼龙暗裏惊。\n一笑机关轻捩转，东湖午夜月华明。",
        "dynasty": "宋",
        "collection_info": null
    },
    {
        "uuid": "0b13cfbf7f009932f6c860db04f039b5",
        "title": "偈颂五十一首  其一五",
        "author": "释大观",
        "content": "终日忙忙，秀支替戾刚。\n那事无妨，仆谷劬秃当。\n不动智佛，长时七出八没。\n憍梵钵提，对人倒腹倾肠。",
        "dynasty": "宋",
        "collection_info": null
    },
    {
        "uuid": "860e91f78ffc7035529973007f053fe2",
        "title": "偈颂五十一首  其一六",
        "author": "释大观",
        "content": "碍塞处，有通疏。\n看不足，绰有余。\n千古华山山下路，输他潘阆倒骑馿。",
        "dynasty": "宋",
        "collection_info": null
    },
    {
        "uuid": "55310b85175b919b21d5d45c20183614",
        "title": "偈颂五十一首  其一七",
        "author": "释大观",
        "content": "凌霄跨竈，凌灭吾宗。\n危分险布，铁网千重。\n三更白如昼，掇转太虚空。\n幻智庵前觅不得，萧萧松竹引清风。",
        "dynasty": "宋",
        "collection_info": null
    },
    {
        "uuid": "b043367153e38b3683be2270a42986a2",
        "title": "偈颂五十一首  其一八",
        "author": "释大观",
        "content": "平常是道，不涉平常。\n颠来倒去，规圆矩方。\n林花着雨胭脂落，水荇牵风翠带长。",
        "dynasty": "宋",
        "collection_info": null
    },
    {
        "uuid": "710b3d7bb91f68b8be4c5d5bb8e457dd",
        "title": "偈颂五十一首  其一九",
        "author": "释大观",
        "content": "峰峦秀异，鹤不停机。\n灵木迢然，凤无依倚。",
        "dynasty": "宋",
        "collection_info": null
    },
    {
        "uuid": "9dad352c76c40f5e291d313029e6da6d",
        "title": "偈颂五十一首  其二○",
        "author": "释大观",
        "content": "孤危不立，坐断千差。\n有笑陪宾，无赃验贼。",
        "dynasty": "宋",
        "collection_info": null
    },
    {
        "uuid": "dd57f092d208ab8d716c6a92023fd78e",
        "title": "偈颂五十一首  其二一",
        "author": "释大观",
        "content": "取不得舍不得，不可得中只么得。\n万籁收声兮万象自闲，秋水吞空兮秋天一色。",
        "dynasty": "宋",
        "collection_info": null
    },
    {
        "uuid": "238eeab12cdb2db4da6034e0fdafec62",
        "title": "偈颂五十一首  其二二",
        "author": "释大观",
        "content": "日復日，夜復夜。\n窦八布衫穿，虚空生柄欛。",
        "dynasty": "宋",
        "collection_info": null
    },
    {
        "uuid": "5a2cc52dd7dd139d19801e2d043fc91a",
        "title": "偈颂五十一首  其二三",
        "author": "释大观",
        "content": "宽廓非外，寂寥非内。\n拽转虚空，须弥粉碎。\n土宿颔下髭鬚长，波斯眼深鼻孔大。",
        "dynasty": "宋",
        "collection_info": null
    },
    {
        "uuid": "b6b093933ed6e66a5c2c3466fb2f1960",
        "title": "偈颂五十一首  其二四",
        "author": "释大观",
        "content": "圆觉伽蓝，牛头北马头南。\n平等性智，七十三八十四。\n齩定牙关，四棱蹋地。",
        "dynasty": "宋",
        "collection_info": null
    },
    {
        "uuid": "6334157099f9415d6afe4fb74dca14bb",
        "title": "偈颂五十一首  其二五",
        "author": "释大观",
        "content": "久晴还雨，禾山解打鼓。\n久雨还晴，普化爱摇铃。\n钱是足陌，物是定价，赵州直得五年分疏不下。",
        "dynasty": "宋",
        "collection_info": null
    },
    {
        "uuid": "65935271084189d21c07175f123cdebd",
        "title": "偈颂五十一首  其二六",
        "author": "释大观",
        "content": "井梧叶叶响飕飗，搅动明河万里秋。\n楖𣗖摩挲生远兴，白云流水共悠悠。\n不是寒山子，谁临古渡头。",
        "dynasty": "宋",
        "collection_info": null
    },
    {
        "uuid": "eb765a206858b2dee9e03b9edf97eb57",
        "title": "偈颂五十一首  其二七",
        "author": "释大观",
        "content": "一见便见，临崖浒眼。\n一得永得，坐井观天。",
        "dynasty": "宋",
        "collection_info": null
    },
    {
        "uuid": "b252bc726e7e836f33f89a1e87f06cf5",
        "title": "偈颂五十一首  其二八",
        "author": "释大观",
        "content": "秋光杪暮，霜吹凄肃。\n无位真人，草眠露宿。\n慈云忍俊不禁，试为临风招之，式微式微胡不归。\n胡不归，一堂和气春熙熙。\n三条椽下堪自怡，东挨西倚终奚为。",
        "dynasty": "宋",
        "collection_info": null
    },
    {
        "uuid": "767e25914b7f02c8df26fc533628e49e",
        "title": "偈颂五十一首  其二九",
        "author": "释大观",
        "content": "春风缓，春日暖。\n山鸟嘲啾，山花烂熳。\n达磨面壁九年，归宗拭坏双眼。\n诸人还会么，南山粲，白石烂。",
        "dynasty": "宋",
        "collection_info": null
    },
    {
        "uuid": "c05127d351a5c4dc67f3682bb27db64e",
        "title": "偈颂五十一首  其三○",
        "author": "释大观",
        "content": "拥之不聚，拨之不散。\n听之不闻，觑之不见。",
        "dynasty": "宋",
        "collection_info": null
    },
    {
        "uuid": "1e24be8c70dde24e7e9b0aeed67f39f0",
        "title": "偈颂五十一首  其三一",
        "author": "释大观",
        "content": "生也如是，白骼树头鱼扇子。\n死也如是，泥牛饮干东涧水。\n更待说偈，舜若多神三赤喙。\n讨甚巴鼻，丑恶重童无处洗。\n径山供尽死款，慈云也不相饶，从来生死不同条。",
        "dynasty": "宋",
        "collection_info": null
    },
    {
        "uuid": "5e50dc139c3e7d54a6b070b645a8d3a7",
        "title": "偈颂五十一首  其三二",
        "author": "释大观",
        "content": "不慕诸圣，不重己灵。\n櫜弓戢矢，坐享太平。\n德山有棒，正好束之高阁。\n临济有喝，也应无处施呈。",
        "dynasty": "宋",
        "collection_info": null
    },
    {
        "uuid": "89d2e3975904a1450f17b1e800814c16",
        "title": "偈颂五十一首  其三三",
        "author": "释大观",
        "content": "莲开陆地，海涌鳌山。\n不知今夕是何夕，山林城市约同看。",
        "dynasty": "宋",
        "collection_info": null
    },
    {
        "uuid": "169576e2601beecf8d69fdc2d75d90a1",
        "title": "偈颂五十一首  其三四",
        "author": "释大观",
        "content": "闹浩浩，静悄悄。\n古策风高，玉壶春晓。\n左顾无瑕，右盼已老。",
        "dynasty": "宋",
        "collection_info": null
    },
    {
        "uuid": "296cbc24269566524400eb8eb9ce64f3",
        "title": "偈颂五十一首  其三五",
        "author": "释大观",
        "content": "三百余会，尽是死句。\n娑罗树间，翻成活句。\n活中死，死中活，水绿山青，天宽地阔。",
        "dynasty": "宋",
        "collection_info": null
    },
    {
        "uuid": "cd7642fe419640f147709c345d32e0c6",
        "title": "偈颂五十一首  其三六",
        "author": "释大观",
        "content": "痴痴兀兀，乖乖厓厓。\n水乳和同，肝胆楚越。\n共倚阑干舒笑眼，四山松桂动秋风。",
        "dynasty": "宋",
        "collection_info": null
    },
    {
        "uuid": "5dc5cf0e09ad08c86943b899b853b887",
        "title": "偈颂五十一首  其三七",
        "author": "释大观",
        "content": "片段悠扬点太空，卷舒无地觅行踪。\n业风有意相交辊，又復从龙过别峰。",
        "dynasty": "宋",
        "collection_info": null
    },
    {
        "uuid": "27ed74072e6573168dfbf729b89e5853",
        "title": "偈颂五十一首  其三八",
        "author": "释大观",
        "content": "暗瓦霜凝寒客梦，晴窗日透借朝温。\n不能缄口围炉坐，敛袂空趋画戟门。\n堪悲堪笑不动尊，天津桥看弄胡孙。\n此意与谁论，长者子无裩。",
        "dynasty": "宋",
        "collection_info": null
    },
    {
        "uuid": "b6ee89e5e2e3eeab381ffbda7a233b21",
        "title": "偈颂五十一首  其三九",
        "author": "释大观",
        "content": "淮云惨淡，淮水枯竭。\n径山老子无言说，喝得岩厓成百裂，末后全提太亲切。\n笑不彻，哭不彻，憍梵钵提惊吐舌。",
        "dynasty": "宋",
        "collection_info": null
    },
    {
        "uuid": "1cd7baf923d3db5b657f54cf92c35250",
        "title": "偈颂五十一首  其四○",
        "author": "释大观",
        "content": "众毛成毬，众水成流。\n众人成市，众土成丘。\n育王聚众作夏，今夏东州，明夏西州。",
        "dynasty": "宋",
        "collection_info": null
    },
    {
        "uuid": "b26ad042aa41663ae6a832bd7070fe2f",
        "title": "偈颂五十一首  其四一",
        "author": "释大观",
        "content": "霜风未老，爱景如春。\n空洞绝朕，弥满剎尘。\n今日明日，瞥喜瞥嗔，暗把风流卖与人。",
        "dynasty": "宋",
        "collection_info": null
    },
    {
        "uuid": "721f53ba9517242572cfca60bff579e7",
        "title": "偈颂五十一首  其四二",
        "author": "释大观",
        "content": "九日无白醪，紫萸烹茗好。\n今古说登高，谁踏古皇道。\n落叶鼓真风，黄菊说玄要。\n自笑太无端，相牵入荒草。",
        "dynasty": "宋",
        "collection_info": null
    },
    {
        "uuid": "5afc2ba63ddf76027d976ff2442000f2",
        "title": "偈颂五十一首  其四三",
        "author": "释大观",
        "content": "春雨如膏，春云如鹤。\n春草离离，春花灼灼。\n骑声盖色兮何太乖张，毫忽不形兮填沟塞壑。\n直往无前，犹欠一着。",
        "dynasty": "宋",
        "collection_info": null
    },
    {
        "uuid": "255cf736156354d366d4e2fcc55e99e6",
        "title": "偈颂五十一首  其四四",
        "author": "释大观",
        "content": "慈深愿广育圣明，首出万国之仪刑。\n寿崇功德无能名，妙高山色青又青。",
        "dynasty": "宋",
        "collection_info": null
    },
    {
        "uuid": "f63a5296e68a4984ae7ce6d81600ec25",
        "title": "偈颂五十一首  其四五",
        "author": "释大观",
        "content": "行不到处行一步，甜瓜彻蒂甜。\n说不到处说一句，苦瓠连根苦。\n扫尽从前闲佛祖，发机须是千钧弩。",
        "dynasty": "宋",
        "collection_info": null
    },
    {
        "uuid": "c6d439c1ad7c092f2112d5a83241bf9f",
        "title": "偈颂五十一首  其四六",
        "author": "释大观",
        "content": "律非缚，禅非脱。\n蝴蝶梦庄周，周公制礼乐。\n会则事同一家，不会则万别千差。\n一片白云生岭上，几回开了又还遮。",
        "dynasty": "宋",
        "collection_info": null
    },
    {
        "uuid": "e0f5f9837cfd8bcc97babfd9d243e322",
        "title": "偈颂五十一首  其四七",
        "author": "释大观",
        "content": "春色融融，花气蒙蒙。\n六窗俱不钥，当处不留踪。\n危栏同徧倚，身在寂寥中。\n几欲全提先漏洩，滑唇黄鸟弄春风。",
        "dynasty": "宋",
        "collection_info": null
    },
    {
        "uuid": "87e1ec5148d0f33268231ac51bbc5076",
        "title": "偈颂五十一首  其四八",
        "author": "释大观",
        "content": "簸土扬尘，金刚正体。\n七颠八倒，大寂定门。\n排空烟嶂添愁色，着雨林花带泪痕。",
        "dynasty": "宋",
        "collection_info": null
    },
    {
        "uuid": "ef1262f6689e8426bfe9c36601eaa56a",
        "title": "偈颂五十一首  其四九",
        "author": "释大观",
        "content": "见见之时，雨洗淡红桃萼嫩。\n见非是见，风摇浅碧柳丝轻。\n见犹离见，白云影裏怪石露。\n见莫能及，流水光中古木清。",
        "dynasty": "宋",
        "collection_info": null
    },
    {
        "uuid": "34830d589f952bfc8d39f764329913c9",
        "title": "偈颂五十一首  其五○",
        "author": "释大观",
        "content": "监本倔强，匙挑不上。\n馽空云蒂补虚空，陆地滔天翻白浪。\n暗中拈出定命竿，鹘眼鹰睛迷向当。\n老和尚为谁没齿更穿龈，从教疑杀天下人。",
        "dynasty": "宋",
        "collection_info": null
    },
    {
        "uuid": "5d35e12eeb99c4f4b1d255c0cb3d2335",
        "title": "偈颂五十一首  其五一",
        "author": "释大观",
        "content": "荆棘锋刃丛，洞房丝竹裏。\n威凤何须住碧梧，卧龙终不鑑止水。",
        "dynasty": "宋",
        "collection_info": null
    },
    {
        "uuid": "fc07bb3177a5376425fac26f187f6c95",
        "title": "颂古十七首  其一",
        "author": "释大观",
        "content": "干坤虽有作，太平本无象。\n赫日正中天，去却修罗掌。",
        "dynasty": "宋",
        "collection_info": null
    },
    {
        "uuid": "e0c9e595e471bd5e8ca6fe551eda1834",
        "title": "颂古十七首  其二",
        "author": "释大观",
        "content": "自是兵家贵伐谋，鏖锋擒敌未为优。\n沈沈刁斗三更月，玉帐威行紫塞秋。",
        "dynasty": "宋",
        "collection_info": null
    },
    {
        "uuid": "8b2694a1c2a9ee5d8e23db6a80704e59",
        "title": "颂古十七首  其三",
        "author": "释大观",
        "content": "忽看龙舟压浪飞，鼓声催促笛声悲。\n锦标到手还轻放，转得头来事已非。",
        "dynasty": "宋",
        "collection_info": null
    },
    {
        "uuid": "eee259cd63cde29a718fe289f0a570cd",
        "title": "颂古十七首  其四",
        "author": "释大观",
        "content": "故园红紫自芳菲，不在春风着意吹。\n待得征人重回首，枝头香雪已纷披。",
        "dynasty": "宋",
        "collection_info": null
    },
    {
        "uuid": "2d62c51d73e340b132324ab4ae523546",
        "title": "颂古十七首  其五",
        "author": "释大观",
        "content": "纔是贪他便着他，其间半露又全遮。\n只今谁是傍观者，一笑何劳挂齿牙。",
        "dynasty": "宋",
        "collection_info": null
    },
    {
        "uuid": "b14d909f66f7ad275cc57c6e68df5065",
        "title": "颂古十七首  其六",
        "author": "释大观",
        "content": "吹无孔笛，和毡拍版。\n父子和同，冰炭相反。\n末上之机果若何，定州元出花瓷碗。",
        "dynasty": "宋",
        "collection_info": null
    },
    {
        "uuid": "00a4925d49a71544e01ced3cf83d1d3f",
        "title": "颂古十七首  其七",
        "author": "释大观",
        "content": "一鼓熏风至自南，再行璧月挂苍杉。\n锦筵公子方沈醉，白雪幽兰空再三。",
        "dynasty": "宋",
        "collection_info": null
    },
    {
        "uuid": "df8728e12604d7993ea568e188c67196",
        "title": "颂古十七首  其八",
        "author": "释大观",
        "content": "咄哉古墓一狐精，化作人来耍弄人。\n华表未然先败也，至今无地可容身。",
        "dynasty": "宋",
        "collection_info": null
    },
    {
        "uuid": "733b728025ee76b8b3200fe629d8a35f",
        "title": "颂古十七首  其九",
        "author": "释大观",
        "content": "休论凤箭射乌巢，看取虚弓落九包。\n收放若为逃羿手，控弦傍助亦徒劳。",
        "dynasty": "宋",
        "collection_info": null
    },
    {
        "uuid": "0f84e41c3c61afd2b9c2c3b0f47e4f7a",
        "title": "颂古十七首  其一○",
        "author": "释大观",
        "content": "两声不合共交肩，毒手纔施报老拳。\n今日上天同碧落，明朝入地共黄泉。",
        "dynasty": "宋",
        "collection_info": null
    },
    {
        "uuid": "f18439a52c62a480917a54977436930d",
        "title": "颂古十七首  其一一",
        "author": "释大观",
        "content": "客泛灵槎犯斗牛，银河碧海暗通流。\n昆仑推倒无依倚，万里长空一样秋。",
        "dynasty": "宋",
        "collection_info": null
    },
    {
        "uuid": "bfcbf2c434704c95a44d2db317667db6",
        "title": "颂古十七首  其一二",
        "author": "释大观",
        "content": "贾勇扬旌无大敌，看看身已陷重围。\n要令夺角衝关去，驾与青龙不解骑。",
        "dynasty": "宋",
        "collection_info": null
    },
    {
        "uuid": "2da622f576bf7d1bdab9ea31ee82b505",
        "title": "颂古十七首  其一三",
        "author": "释大观",
        "content": "饥人贪食良农粟，渴汉错饮蛊家水。\n对面还成千里遥，贼人有智过君子。",
        "dynasty": "宋",
        "collection_info": null
    },
    {
        "uuid": "0dd6ec24cb57c3143d2797ada1e9a26d",
        "title": "颂古十七首  其一四",
        "author": "释大观",
        "content": "张公屋畔尽桑麻，李老园中只种花。\n满目风光无限好，笑呼银盌酌流霞。",
        "dynasty": "宋",
        "collection_info": null
    },
    {
        "uuid": "af72f7d383fe4794c10aed6467979d6d",
        "title": "颂古十七首  其一五",
        "author": "释大观",
        "content": "江面无风平似镜，转头变态互呈新。\n冯夷驾浪险难涉，渔父操舟妙若神。",
        "dynasty": "宋",
        "collection_info": null
    },
    {
        "uuid": "d123fc7538dc6f78cd741b7b15a908e4",
        "title": "颂古十七首  其一六",
        "author": "释大观",
        "content": "叶脱风高天地秋，长江衮衮只东流。\n行人不折离亭柳，羌笛空吹落日愁。",
        "dynasty": "宋",
        "collection_info": null
    },
    {
        "uuid": "e67bbb927af8c2220954f4496317872d",
        "title": "颂古十七首  其一七",
        "author": "释大观",
        "content": "善战何如善用谋，孙吴兵法岂同俦。\n秋风古塞看形势，一样边声两样愁。",
        "dynasty": "宋",
        "collection_info": null
    },
    {
        "uuid": "1a18783703e26c59c303ae90c0e18fc5",
        "title": "出山相赞",
        "author": "释大观",
        "content": "入山去龙章凤质，出山来败衣勃率。\n更将悟底分疎，添得一场𣸩淈。",
        "dynasty": "宋",
        "collection_info": null
    },
    {
        "uuid": "74759fe906eba90efa323cdb531c32af",
        "title": "补陀大士赞",
        "author": "释大观",
        "content": "海天寥泬，海岸孤绝。\n见得亲切，虚空钉橛。\n怒涛舂碎岩前月。",
        "dynasty": "宋",
        "collection_info": null
    },
    {
        "uuid": "405c696b11d2eed470bc73ce05afa9d2",
        "title": "马郎妇赞",
        "author": "释大观",
        "content": "倩盼动婵娟，常持六万言。\n金沙滩上月，五欲浪中翻。",
        "dynasty": "宋",
        "collection_info": null
    },
    {
        "uuid": "205ed4bb0b83324ee1778a1877a8d1b6",
        "title": "越王感应大士赞",
        "author": "释大观",
        "content": "海山崭绝，海涛舂撞。\n海风披拂，海云飘扬。\n仰慧日之破暗兮谁其迷照，观普门之不钥兮去不至方。\n感应道交，叵测叵量。\n越国投诚，菩提影现。\n我作是说，增金以黄。",
        "dynasty": "宋",
        "collection_info": null
    },
    {
        "uuid": "6c60282a91bd8911e1e576fb6a38c409",
        "title": "过水布袋赞",
        "author": "释大观",
        "content": "深则厉，浅则揭。\n七十二汀，无风浪起。",
        "dynasty": "宋",
        "collection_info": null
    },
    {
        "uuid": "d1fb8c4ea228ed764572086718cbc5c9",
        "title": "布袋赞",
        "author": "释大观",
        "content": "兜率陀天，长汀管界。\n泼布袋打开，自买还自卖。\n眨上眉毛，败也败也。",
        "dynasty": "宋",
        "collection_info": null
    },
    {
        "uuid": "b0eff823ca4edc7a782e15d8bb31526b",
        "title": "维摩赞",
        "author": "释大观",
        "content": "环堵室，十笏地。\n咄哉维摩，病在者裏。",
        "dynasty": "宋",
        "collection_info": null
    },
    {
        "uuid": "e322a75be09723fcb7e7ec2069f740ba",
        "title": "丰干寒拾赞",
        "author": "释大观",
        "content": "来何处，去何之。\n与二子，何所期。\n虎视眈眈，阴飈凄凄。",
        "dynasty": "宋",
        "collection_info": null
    },
    {
        "uuid": "7bdc0090511cef07ef130331c98d123f",
        "title": "寒山扫地赞",
        "author": "释大观",
        "content": "横也扫，竖也扫。\n七佛之师，狼藉不少。",
        "dynasty": "宋",
        "collection_info": null
    },
    {
        "uuid": "97158eda63b370271e2990c6961fabcb",
        "title": "拾得收菜滓赞",
        "author": "释大观",
        "content": "一机不副，截断千差。\n瓶泻妙答，缀齿粘牙。\n何如在国清寺裏，偷佛饭食菜滓。",
        "dynasty": "宋",
        "collection_info": null
    },
    {
        "uuid": "f13b7193abe3ad6740a9049a8779ae11",
        "title": "渡芦达磨赞",
        "author": "释大观",
        "content": "南头问，不善答。\n北头去，不相合。\n自谓踏得着，全然没交涉。\n无枝叶处，枝叶纵横。\n无风波处，风波匼匝。",
        "dynasty": "宋",
        "collection_info": null
    },
    {
        "uuid": "c1d385c6aa597620e4efabdcdb3ecb97",
        "title": "达磨赞",
        "author": "释大观",
        "content": "一花移自西，五叶香灿烂。\n嗅蕊与寻芳，纷如蜂蝶乱。\n地阔天宽，难图滋蔓。",
        "dynasty": "宋",
        "collection_info": null
    },
    {
        "uuid": "1b936f038404d244214a79f0f1311d06",
        "title": "罗汉赞",
        "author": "释大观",
        "content": "藕窍藏身，不形一缕。\n掀播风云，泽徧大地。\n彼其隠现大小之不同，终莫能逃乎应量之器。\n明眼人前，可贱可贵。",
        "dynasty": "宋",
        "collection_info": null
    },
    {
        "uuid": "5828b80c0d89863b6e7f036edab252a1",
        "title": "大慧宏智二禅师揖让图赞",
        "author": "释大观",
        "content": "载色载笑，和气津津。\n半前落后，超轶绝尘。\n瘴面忽泽兮疾雷将奋，犀颅茁霜兮枯木生春。\n腹背受敌，百万买邻。\n相见易得好，共事难为人。",
        "dynasty": "宋",
        "collection_info": null
    },
    {
        "uuid": "ccdd0188ad20b9ea1db2128191aefa17",
        "title": "莲社图赞",
        "author": "释大观",
        "content": "天运悠悠终典午，竞从庐阜寻归处。\n凿池种藕拟奚为，西山几度看悬鼓。\n爱酒渊明挽不来，贪佛灵运推不去。\n同盟二九姑置之，咄尔而今在何许。",
        "dynasty": "宋",
        "collection_info": null
    },
    {
        "uuid": "9c91e03a25a69cfd598f487d2ecd9e21",
        "title": "远法师陆修静赞",
        "author": "释大观",
        "content": "一笑相逢，悠然意消。\n植藩篱兮肝胆楚越，外形骸兮鹏鷃逍遥。\n凉襟洒洒兮何须鹤驭之风，别袖翩翩兮不见虎溪之桥。\n此东林六事之一兮，犹可想见其丰标。\n古不可挽，今不可招。\n火生莲花，雪长芭蕉。",
        "dynasty": "宋",
        "collection_info": null
    },
    {
        "uuid": "ebeb51223525857e5833f0918ee0ee79",
        "title": "东山源和尚赞",
        "author": "释大观",
        "content": "门裏虫，蛊裏毒。\n纔过凌霄峰，浑家成不睦。\n指白为黑兮质证有头之冤，改调移声兮唱出无谱之曲。\n自奉川之富沙以至乎剑池，深处兮有谁共躅。\n何须象骨岩高，须知已展不缩。\n韶成九包至，樵唱一夔足。\n家私莫隠，全封半幅。\n赞之駡之，口哑舌秃。",
        "dynasty": "宋",
        "collection_info": null
    },
    {
        "uuid": "50c9fe1f7b99682685ef10fe26650483",
        "title": "顽空法师赞",
        "author": "释大观",
        "content": "眼头生角，囊裏盛锥。\n驾古轨辙，闢坦路达。\n龙藏忘筌兮揭义天之寥豁，麈尾倒握兮翻辩澜之渺瀰。\n堂堂之陈，正正之旗。\n非其所是，是其所非。\n发老啸之韬略，茂老豁之孙枝。\n迨其涅槃后，有借万象舌兮其谁知之。",
        "dynasty": "宋",
        "collection_info": null
    },
    {
        "uuid": "8f49a2f0a0e024edc8f0a434f947ec60",
        "title": "寒谷晖法师赞",
        "author": "释大观",
        "content": "祖庭力探，义天横截。\n南湖雨华，屡踞前列。\n鼎峙三观兮于菟元斑，区分一乘兮尾闾自泄。\n海阔山遥，难追轨辙。\n云暖谁寻寒谷春，晴宵又耿长空月。",
        "dynasty": "宋",
        "collection_info": null
    },
    {
        "uuid": "cad61b0fd9112447d191f0d4dd940740",
        "title": "汉章云法师赞",
        "author": "释大观",
        "content": "魁梧厚厖，慈和安祥。\n声在江湖品目，仪表衡台学场。\n空假中之列三兮，一与三之不立。\n修多罗如标月兮，指与月之俱忘。\n四处提撕，四花飞扬。\n未老掩光，返常寂光。\n此其所以为柏庭之克家，云公汉章者也。",
        "dynasty": "宋",
        "collection_info": null
    },
    {
        "uuid": "a92d7e2acf90a92c070099f51fc8cba6",
        "title": "云谷粹长老赞",
        "author": "释大观",
        "content": "閒如云，虚如谷。\n岁晚一庵，湖山千簇。\n师资相忘，古灵何必拊背。\n动静无间，茶陵空自跌足。\n一味卷舌冥怀，付与松风度曲。\n玉几如此抑扬，也是唤么作六。",
        "dynasty": "宋",
        "collection_info": null
    },
    {
        "uuid": "4c277df2772ca184102fb1c9533bd6cc",
        "title": "芝岩禅师赞",
        "author": "释大观",
        "content": "和气蔼丛芝，触着变荆棘。\n笑把凌霄峰信脚踏翻，直得新昌石佛额头汗出。\n慈云峰顶，机用纵横。\n凌空驾虚，从其建立。\n高崙苍苍，东湖羃羃。\n僧繇妙笔亦难传，丝毫不动成狼藉。\n咦。",
        "dynasty": "宋",
        "collection_info": null
    },
    {
        "uuid": "8a3ff5ff1b672cf0e2936d55da6a551e",
        "title": "照讲师赞",
        "author": "释大观",
        "content": "口哆眉厖，坐如钉桩。\n戒香逆风，孤行凌霜。\n一新受经重其本，三主法社持其纲。\n此其所以发毫端毗尼藏，而树末世精进幢者也。",
        "dynasty": "宋",
        "collection_info": null
    },
    {
        "uuid": "ec10e1fc3e7baad3c4dddcd61d375bf7",
        "title": "南磵果法师赞",
        "author": "释大观",
        "content": "气和色庄，襟度洋洋。\n雪残春嶂，月午秋江。\n峙凌虚金碧兮增飞来小朶之奇观，发昔人幽潜兮来典午咸和之遗芳。\n或见或闻，意消心降。\n若夫奉己淡薄，接物慈祥。\n不泥文字，不堕平常。\n此所以为北峰之克家，而于自受用三昧中，合乎性具之宗纲。",
        "dynasty": "宋",
        "collection_info": null
    },
    {
        "uuid": "e7e31b5b0f3f4e0d963b6cf1ffcb5eb1",
        "title": "颐蒙法师赞",
        "author": "释大观",
        "content": "癯然容仪，轩然作为。\n古潜清苕，珠媚蟾辉。\n筌忘大部兮半点不胶名相，冥通三观兮一毫不着玄微。\n石磵付衣，末流蓍龟。\n山雷山泉兮从教名𢷕，虚空解讲兮其谁知之。",
        "dynasty": "宋",
        "collection_info": null
    },
    {
        "uuid": "221439c7a6eeb0c371e202cff930cdc4",
        "title": "山隠居士赞",
        "author": "释大观",
        "content": "僧之形，人之英。\n何所作兮畦衣常披，何所说兮玉麈常横。\n世情悠悠兮若秋云之淡，胸次了了兮悬秋月之明。\n其禀也灵，其施也平。\n六窗自虚，万象自呈。\n斯何人欤，岂不入山林而隠，不濯沧浪而清者耶。",
        "dynasty": "宋",
        "collection_info": null
    },
    {
        "uuid": "9b99153e10541f110fba44e65c98ad80",
        "title": "樊路分为母陈安人请赞",
        "author": "释大观",
        "content": "母仪慈淑，阃范持循。\n善行冰雪，寿骨松椿。\n雍容堂上兮凤霞俨俨，罗列堂下兮兰玉诜诜。\n厚德阴储兮留乎奕叶，和气辑睦兮浃乎乡邻。\n媲城东之作家兮付佛身于等幻，秉月上之迅机兮应日用而常亲。\n若问其中转身处，虚空揣出妙无痕。",
        "dynasty": "宋",
        "collection_info": null
    },
    {
        "uuid": "da2d73dc9d3bb2c5ebfc80d57d7e7d7d",
        "title": "自赞",
        "author": "释大观",
        "content": "是境不涉，逢缘不借。\n恶人随顺，喜人凌跨。\n拨千圣剩语为画处山川，笑从上发机如巾结兔马。\n丝糁弗容留，虚空生柄欛。\n只今纳败向谁，他駡不如自駡。",
        "dynasty": "宋",
        "collection_info": null
    },
    {
        "uuid": "f1b872c4f9c4b8718630c97a30db01d6",
        "title": "保福溥长老请赞",
        "author": "释大观",
        "content": "云门普，千钧弩。\n蓦地一发，当阳饮羽。\n冤有头兮债有主。",
        "dynasty": "宋",
        "collection_info": null
    },
    {
        "uuid": "9b8ac15c766d5d04c099ddad59cdd808",
        "title": "法喜泾长老请赞",
        "author": "释大观",
        "content": "有准绳，无捉摸。\n开口错商量，铁蒺藜确确。\n日冷月热，泾清渭浊，昨夜凤巢生鸑鷟。",
        "dynasty": "宋",
        "collection_info": null
    },
    {
        "uuid": "174ee18a54ea7d6f51fc2ebbdef32c07",
        "title": "集福鑑长老请赞",
        "author": "释大观",
        "content": "雷轰电驰，寸毫尺釐。\n全机大用，放下竹篦。\n突出云门顾鑑，咦。",
        "dynasty": "宋",
        "collection_info": null
    },
    {
        "uuid": "af51bd0c9c53831eb0dbb33fca54967c",
        "title": "明化惟长老请赞",
        "author": "释大观",
        "content": "为无所为，益无所益。\n和气如春，近傍不得。\n有时崄处少机关，拶倒临济白拈贼。\n以冤报冤，其义不忒。",
        "dynasty": "宋",
        "collection_info": null
    },
    {
        "uuid": "7c14ad7172d507ea481b9f3dcd9c7d32",
        "title": "溢首座请赞",
        "author": "释大观",
        "content": "{毛畏}{毛畏}𣯧𣯧，颙颙昂昂。\n强出人前，果见乖张。\n直如劈竹而人罕知其曲，圆如走丸而吾常用其方。\n闻说我宗甚奇特，当甚多年苕帚桩。\n明修栈道，暗渡陈仓。\n出语全无碑记，考贼不用证赃。\n敢滥称花木瓜直下儿孙，真所谓米尽到糠。\n箇样嘴脸非惟人恶，吾亦自恶，那堪形之丹青，悬之高堂。\n第一分付断云，付与丙丁收藏。\n覆水自来收不得，从教四海沸如汤。",
        "dynasty": "宋",
        "collection_info": null
    },
    {
        "uuid": "25835a94d92177f8f4eb7369077a7e26",
        "title": "西山泳长老请赞",
        "author": "释大观",
        "content": "馽空云蒂，补太虚缝。\n虽在穷相手头，却要因人发用。\n等閒撞着箇冤家，活脱临时看拈弄。",
        "dynasty": "宋",
        "collection_info": null
    },
    {
        "uuid": "050ef8e0be1317ce37d00c2d03301206",
        "title": "栖真身长老请赞",
        "author": "释大观",
        "content": "我无我，柰这箇。\n眨得眼，话已堕。\n翻转面皮，放人不过。\n搥碎连城之璧，大肆秦人之祸。",
        "dynasty": "宋",
        "collection_info": null
    },
    {
        "uuid": "1afa8ec01f0712daff6523558a3484d2",
        "title": "梨洲戒长老请赞",
        "author": "释大观",
        "content": "相牵相引，自拈自弄。\n赚正因人，变灭胡种。\n业在其中不自知，九成韶集丹山凤。",
        "dynasty": "宋",
        "collection_info": null
    },
    {
        "uuid": "b93d244bb7572a940e6170e1e903a59a",
        "title": "小师清默请赞",
        "author": "释大观",
        "content": "直如鈎，曲如弦。\n拍盲使去，罔测其然。\n不解深跧，强出人前。\n默然兮意传更待馿年。",
        "dynasty": "宋",
        "collection_info": null
    },
    {
        "uuid": "1c298553ad6469745161bea10b69ae8a",
        "title": "小师清泰请赞",
        "author": "释大观",
        "content": "瞥喜瞥嗔，没头没脑。\n道泰时清，生风起草。\n等閒相撞，黑漆竹篦劈面来。\n无禅可谈，三寸舌头胡乱扫。\n九九百百，自不知老。\n称为临济儿孙，顽石何曾是宝。",
        "dynasty": "宋",
        "collection_info": null
    },
    {
        "uuid": "91d370495c8cd0e667f12398ae61aea8",
        "title": "小师清瑞请赞",
        "author": "释大观",
        "content": "萎萎蕤蕤，自把不定，人多不悦。\n一味从空架空，知他有何所说。\n养子缘，迷子诀，六月炎炎飘瑞雪。",
        "dynasty": "宋",
        "collection_info": null
    },
    {
        "uuid": "0d603ec0c4fcb826ecad1cbadfd6d39c",
        "title": "寿平章秋壑师相",
        "author": "释大观",
        "content": "稽首毗卢法身主，三身一体圆满觉。\n曼殊室利大智海，普贤清浄行愿门。\n大慈悲父观世音，信住行向地等妙。\n五十三位善知识，权实拥护天龙神。\n慈威加被俨在上，鑑兹赞祝日行空。\n癸酉仲秋之八日，定光金地产异人。\n自威音前秉正因，向灵山上受记莂。\n优钵孕奇时一现，昴宿腾精瑞两间。\n千灵嘉会当其时，君臣道合若符节。\n昇平规模愈持重，呼吸变故常镇浮。\n身徇国难入重险，手扶日毂升中天。\n远夷缩缩惮威略，生民熙熙安袵席。\n嗣皇矜式尊为师，万彙仰戴恃为命。\n佛法流行明盛世，持世护法端有凭。\n二千年后视今日，二千年前等无异。\n如来慧命期永续，众生正信当不断。\n整顿干坤大力量，安乐黎庶大福德。\n我此伽蓝鄮岭东，释尊舍利所镇临。\n即兹吉祥殊胜地，衮绣光仪立寿祠。\n穰穰缁侣方俨集，钟鼓梵呗何所祝。\n万象舌头悉称寿，宝塔显为舒瑞光。\n昔阿育王造佛塔，其数满八万四千。\n一塔该八万四千，八万四千同一塔。\n八万四千妙吉祥，八万四千妙殊胜。\n愿均吉祥与殊胜，散作寿域无边春。",
        "dynasty": "宋",
        "collection_info": null
    },
    {
        "uuid": "57414038ee396963628e79b9b0e959f4",
        "title": "题觉心居士转物轩",
        "author": "释大观",
        "content": "两沼滟寒碧，一堂纳宽閒。\n高柳逢春新翠展，寒梅霁雪清香繁。\n好本栽培常烂熳，四序芳馨看互换。\n杂华境徧剎尘中，十波罗蜜更主伴。\n觉心隠几随彷徉，六用俱妙无可降。\n跏趺不语亦不默，篆烟一缕春昼长。\n释迦老子何所见，教谭三百皆方便。\n就中一处最亲切，转物不为物所转。\n此堂物物元无殊，随人受用有亲疎。\n尘尘摄入大毗卢，应笑本来物无转亦无。",
        "dynasty": "宋",
        "collection_info": null
    },
    {
        "uuid": "d973622df669ab79792d26e0638f95a8",
        "title": "人我担",
        "author": "释大观",
        "content": "分人分我谩多端，一串黄金锁骨寒。\n善贾何曾停死货，明明担出与人看。",
        "dynasty": "宋",
        "collection_info": null
    },
    {
        "uuid": "3cd743a457dc9fba7540de0482693062",
        "title": "示锦屏赵高士",
        "author": "释大观",
        "content": "真游谁管客程赊，阆苑春风几度花。\n若会粟中藏世界，寥阳不是玉皇家。",
        "dynasty": "宋",
        "collection_info": null
    },
    {
        "uuid": "488ded9d7ecc98f005cb5f5234d695a4",
        "title": "性空",
        "author": "释大观",
        "content": "万有俱该等太虚，更须拈却赵州无。\n如今若欲知端的，舜若新添颔下鬚。",
        "dynasty": "宋",
        "collection_info": null
    },
    {
        "uuid": "0616c32bd7f4dff28052fbfaf947e66f",
        "title": "绝诠",
        "author": "释大观",
        "content": "虚空讲得四花飞，大地山河总发机。\n碧眼黄头无处觅，是中元不动唇皮。",
        "dynasty": "宋",
        "collection_info": null
    },
    {
        "uuid": "519f4275eb90500c8c0b05926805c411",
        "title": "日本仙侍者归国",
        "author": "释大观",
        "content": "三应声中密意通，分明饭布裹春风。\n休论亲切不亲切，巨舶回程至海东。",
        "dynasty": "宋",
        "collection_info": null
    },
    {
        "uuid": "2ef2c730b17b35a5107f14bace6f22f1",
        "title": "道者復干接待",
        "author": "释大观",
        "content": "旋营屋子嵌云山，旧日灵泉气象还。\n但有过门教歇去，谁云道者少机关。",
        "dynasty": "宋",
        "collection_info": null
    },
    {
        "uuid": "226562fbebd3d7f0d5939be27e738a1d",
        "title": "日者王振斋",
        "author": "释大观",
        "content": "言口谈天有振斋，五行曾不涉安排。\n小轩对坐似无语，几度晴云过断崖。",
        "dynasty": "宋",
        "collection_info": null
    },
    {
        "uuid": "ccc498ad103bdb944676c97c7b16307e",
        "title": "贺大渊自资福住白云",
        "author": "释大观",
        "content": "者边扬下舀溪杓，鈯斧又移深处山。\n说与白云门外客，相逢莫作旧时看。",
        "dynasty": "宋",
        "collection_info": null
    },
    {
        "uuid": "ff90a5b76666aae96c3f0bcf4d7a87d9",
        "title": "病中送湛侍者之京",
        "author": "释大观",
        "content": "别我从容药鼎边，迢迢京路紫霞连。\n重提药病相治句，却道亲依已五年。",
        "dynasty": "宋",
        "collection_info": null
    },
    {
        "uuid": "f3adad9470599b6bd91fee67e4bb62f6",
        "title": "示沙弥",
        "author": "释大观",
        "content": "维卫芳腾蔓愈滋，花花叶叶转芬披。\n鄮峰酷烈较些子，昙萼翻成铁蒺藜。",
        "dynasty": "宋",
        "collection_info": null
    },
    {
        "uuid": "65bdfd8c23d114daf3032351aa0a7142",
        "title": "示林侍者",
        "author": "释大观",
        "content": "点墨如将当已长，分明白饭糁椒姜。\n出门相送都无说，堂下秋花自吐香。",
        "dynasty": "宋",
        "collection_info": null
    },
    {
        "uuid": "dc9cfabb283ba37c1fa8d24a4702dd51",
        "title": "晦机",
        "author": "释大观",
        "content": "舌上雷轰一默间，纤尘不动鼓波澜。\n拈花会上人无数，输与头陀一破颜。",
        "dynasty": "宋",
        "collection_info": null
    },
    {
        "uuid": "6c5ac432f81c86b2d863c694bc19ed5c",
        "title": "沙弥付衣",
        "author": "释大观",
        "content": "鹫岭将何付饮光，十成绵密转乖张。\n鄮峰恁么不恁么，尺线单丝自短长。",
        "dynasty": "宋",
        "collection_info": null
    },
    {
        "uuid": "ae2f0934df3e430d23d44732b279cd8b",
        "title": "吴道人求语回庵",
        "author": "释大观",
        "content": "东游何见便还西，觅我伽陀要指迷。\n领取庵头好消息，冬蔬经雨翠交畦。",
        "dynasty": "宋",
        "collection_info": null
    },
    {
        "uuid": "75d0016cb950e3bacd3ccd5c76ebbb23",
        "title": "和静照诗韵  其一",
        "author": "释大观",
        "content": "日毂升边不计程，转头已是隔重溟。\n更遭尊者相勾引，瀑捣飞梁梦未醒。",
        "dynasty": "宋",
        "collection_info": null
    },
    {
        "uuid": "c6f5ce3f017ece6b8af91a6468d1d8cf",
        "title": "和静照诗韵  其二",
        "author": "释大观",
        "content": "诸方门户总经过，恼乱春风有几多。\n今日蒸云重覩对，丝毫不隔最誵讹。",
        "dynasty": "宋",
        "collection_info": null
    }
]