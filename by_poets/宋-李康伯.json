[
    {
        "uuid": "83991c721cc646d91fe889781ba79197",
        "title": "襄州太守王侯復岘山羊公祠",
        "author": "李康伯",
        "content": "贤哉西晋鉅平侯，刻碑立祠在荆州。\n州民万家见之者，揜面汍澜双泪下。\n逮今绵历几百祀，岘首巍然临汉水。\n碑鈋祠废榛莽中，萧萧只有悲风起。\n内阁深沈侍从臣，赤帷皁盖来行春。\n殷勤拂碑復祠貌，一朝旧迹重如新。\n山光葱蒨水清冽，天长地久无时别。\n古人今人空茫茫，惟是功名不能灭。",
        "dynasty": "宋",
        "collection_info": null
    }
]