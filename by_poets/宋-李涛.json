[
    {
        "title": "春社日寄李学士",
        "author": "李涛",
        "content": "社翁今日没心情，为乞治聋酒一瓶。\n恼乱玉堂将欲徧，依稀巡到第三厅。",
        "dynasty": "宋",
        "collection_info": null
    },
    {
        "title": "题泥水关不动尊院",
        "author": "李涛",
        "content": "走却坐禅客，移将不动尊。\n世间颠倒事，八万四千门。",
        "dynasty": "宋",
        "collection_info": null
    },
    {
        "title": "赠山翁",
        "author": "李涛",
        "content": "松萝深处住，闲野不生愁。\n鸟语烟岚静，水声门户秋。\n花间归洞路，山下钓鱼舟。\n沐浴圣王化，自怜丝满头。",
        "dynasty": "宋",
        "collection_info": null
    },
    {
        "title": "题处士林亭",
        "author": "李涛",
        "content": "帝里高人宅，苍苔遶径深。\n卷帘山入户，摘菓鸟移林。\n石沼养龟水，月台留客琴。\n生涯一樽酒，名利不关心。",
        "dynasty": "宋",
        "collection_info": null
    },
    {
        "title": "杂诗四首  其一",
        "author": "李涛",
        "content": "滔滔东流水，赴海无归期。\n亭亭右转日，今兹復来兹。\n人生寄天地，百年七十稀。\n思虑復营营，恐为达此嗤。",
        "dynasty": "宋",
        "collection_info": null
    },
    {
        "title": "杂诗四首  其二",
        "author": "李涛",
        "content": "燕雀贺厦屋，虫蚁慕腥羶。\n野花引飞蝶，古木来新蝉。\n秋天百虫吟，春天百鸟喧。\n翟公真闇事，喜愠见色言。",
        "dynasty": "宋",
        "collection_info": null
    },
    {
        "title": "杂诗四首  其三",
        "author": "李涛",
        "content": "明主不弃士，我自志山林。\n爵服岂无华，才疏力难任。\n鸟向深山栖，鱼由深渊沉。\n吾亦爱吾庐，高歌復微吟。",
        "dynasty": "宋",
        "collection_info": null
    },
    {
        "title": "杂诗四首  其四",
        "author": "李涛",
        "content": "深岩有老翁，庞眉鬚鬓雪。\n夜半呼我名，授我微妙诀。\n字画古籀样，体势讹復缺。\n双眸忽炯炯，须臾竟披阅。\n至今得其传，心会口难说。",
        "dynasty": "宋",
        "collection_info": null
    },
    {
        "title": "句",
        "author": "李涛",
        "content": "一言寤主宁復听，三谏不从归去来。\n谏晋主不从作。",
        "dynasty": "宋",
        "collection_info": null
    },
    {
        "title": "南山",
        "author": "李涛",
        "content": "南山思美人也\n彼美人兮，在南山之阳。\n岂不尔思，道阻且长。\n彼美人兮，在南山之侧。\n我不见兮，寤寐思服。\n彼美人兮，悠悠我思。\n何以予之，琼瑰玉佩。",
        "dynasty": "宋",
        "collection_info": null
    },
    {
        "title": "南山  其一",
        "author": "李涛",
        "content": "彼美人兮，在南山之阳。\n岂不尔思，道阻且长。",
        "dynasty": "宋",
        "collection_info": null
    },
    {
        "title": "南山  其二",
        "author": "李涛",
        "content": "彼美人兮，在南山之侧。\n我不见兮，寤寐思服。",
        "dynasty": "宋",
        "collection_info": null
    },
    {
        "title": "南山  其三",
        "author": "李涛",
        "content": "彼美人兮，悠悠我思。\n何以予之，琼瑰玉佩。",
        "dynasty": "宋",
        "collection_info": null
    },
    {
        "title": "登高丘而望远海",
        "author": "李涛",
        "content": "登高丘，望远海，万里长城今何在。\n坐使神州竟陆沉，夷甫诸人合葅醢。\n望远海，登高丘。\n知我者谓我心忧，不知我者谓我何求。\n归枕蓬莱漱弱水，大观宇宙真蜉蝣。",
        "dynasty": "宋",
        "collection_info": null
    },
    {
        "title": "读阮籍咏怀十七首",
        "author": "李涛",
        "content": "人生天地间，如花开春时。\n遇晴即欣荣，遇雨还离披。\n晴雨由上苍，汝花何悲为。\n显允阮嗣宗，放达世所推。\n忧思独伤心，作为十七诗。\n感慨怀辛酸，似未达天理。\n既好王子乔，又恶轻薄子。\n善善又恶恶，好生而恶死。\n如何得徽称，口不挂臧否。",
        "dynasty": "宋",
        "collection_info": null
    },
    {
        "title": "处事",
        "author": "李涛",
        "content": "处事无心万象春，任渠逆境自横陈。\n笼中无疗家贫药，门外有催诗债人。\n酒盏阔疏瓶久卧，文书散乱案多尘。\n生前富贵非吾愿，肯学痴人问大钧。",
        "dynasty": "宋",
        "collection_info": null
    },
    {
        "title": "诗社中有赴补者",
        "author": "李涛",
        "content": "有诗千首可成名，万户侯封亦可轻。\n自是高标凌富贵，肯随余子逐恩荣。\n君游璧水甘芳饵，仆为铨衡上玉京。\n水镜兰坡各求第，诗盟似未十分清。",
        "dynasty": "宋",
        "collection_info": null
    },
    {
        "title": "新年开义馆教族属子侄作诗勉之",
        "author": "李涛",
        "content": "日与圣贤居，其中乐有余。\n但存三寸舌，读尽五车书。\n学问胜金璧，功名特土苴。\n先当分义利，毋作小人儒。",
        "dynasty": "宋",
        "collection_info": null
    },
    {
        "title": "兰坡过省",
        "author": "李涛",
        "content": "俯随缰锁就科名，可笑兰坡未苦清。\n不管北山怨猿鹤，竟从南海掣鰲鲸。\n赏延于世愧在我，思济斯民同此情。\n轩冕傥来来则受，未来犹可以诗鸣。",
        "dynasty": "宋",
        "collection_info": null
    },
    {
        "title": "诗友作涉江采夫容触拨鄙思亦成一首",
        "author": "李涛",
        "content": "涉江采夫容，江水湿我衣。\n厉揭不敢惮，将以遗所思。\n所思不我见，持此将安归。\n野花逞姿媚，众好纷莫违。\n此物何足叹，但伤爱者稀。",
        "dynasty": "宋",
        "collection_info": null
    },
    {
        "title": "春昼回文一首",
        "author": "李涛",
        "content": "茶餠嚼时香透齿，水沉烧处碧凝烟。\n纱窗闭着犹慵起，极困新晴乍雨天。",
        "dynasty": "宋",
        "collection_info": null
    },
    {
        "title": "赠染花徐仲湘",
        "author": "李涛",
        "content": "顷刻花开奕叶光，花间奇字兆灾祥。\n神仙幻术从来有，昔日韩湘今仲湘。",
        "dynasty": "宋",
        "collection_info": null
    },
    {
        "title": "杂诗十首  其一",
        "author": "李涛",
        "content": "滔滔东流水，赴海无归期。\n亭亭右转日，今兹復来兹。\n人生寄天地，百年七十稀。\n思虑復营营，恐为达者嗤。",
        "dynasty": "宋",
        "collection_info": null
    },
    {
        "title": "杂诗十首  其二",
        "author": "李涛",
        "content": "燕雀贺厦屋，虫蚁慕腥羶。\n野花引飞蝶，古木来嘶蝉。\n秋天百虫吟，春天百禽喧。\n翟公真闇事，喜愠见色言。",
        "dynasty": "宋",
        "collection_info": null
    },
    {
        "title": "杂诗十首  其三",
        "author": "李涛",
        "content": "明主不弃士，我自志山林。\n爵服岂无华，才疏力难任。\n鸟向深山栖，鱼由深渊沉。\n吾亦爱吾庐，高歌復微吟。",
        "dynasty": "宋",
        "collection_info": null
    },
    {
        "title": "杂诗十首  其四",
        "author": "李涛",
        "content": "深岩有老翁，庬眉鬚鬓雪。\n夜半呼我名，授我微妙诀。\n字画古籀样，体势讹復缺。\n双眸忽烱烱，须臾竟披阅。\n至今得其传，心会口难说。",
        "dynasty": "宋",
        "collection_info": null
    },
    {
        "title": "琴书",
        "author": "李涛",
        "content": "琴书随分足生涯，只灌园畦亦自佳。\n行状是刘斯立记，门风似杜少陵家。\n添诗人瘦因中酒，解睡魔围只上茶。\n无事出门觅诗料，巡檐指点数梅花。",
        "dynasty": "宋",
        "collection_info": null
    },
    {
        "title": "寄范税院倚衡",
        "author": "李涛",
        "content": "清敏当年宰宝唐，至今遗爱在甘棠。\n税苗有例分三等，吏卒无因下六乡。\n时异事殊民尚忆，人亡政息事堪伤。\n如今白纳重催吏，也坐先生对越堂。",
        "dynasty": "宋",
        "collection_info": null
    },
    {
        "title": "次韵平埜王子厚登相山不及相过",
        "author": "李涛",
        "content": "儿童传好语，王子去求仙。\n我住亦迩只，君胡不惠然。\n相望百里外，一别五年前。\n会聚浑闲事，鹭鸥盟要坚。",
        "dynasty": "宋",
        "collection_info": null
    },
    {
        "title": "题袁恭父神心精舍",
        "author": "李涛",
        "content": "山川城郭同一形，市人鸦鹊同一声。\n吾身本自备万物，万物何有非吾身。\n此心虚彻公则明，事至能应物能名。\n君不见神心精舍袁主人，叱咤风雷呵鬼神。",
        "dynasty": "宋",
        "collection_info": null
    },
    {
        "title": "僧本均乞蒙泉稿",
        "author": "李涛",
        "content": "近闻甘子说，僧裏有翛然。\n诗学贯休体，心参马祖禅。\n箇中真有得，名下岂虚传。\n索我蒙泉稿，因风寄此篇。",
        "dynasty": "宋",
        "collection_info": null
    },
    {
        "title": "题旴江王章甫梅境",
        "author": "李涛",
        "content": "仙伯当年亭植梅，当今天子题品来。\n梅花是我丈人行，见梅不赋梅应咍。\n王君结庐在梅境，日与梅兄相追陪。\n吟诗些起逋仙魂，索笑醉衔工部杯。\n吾闻梅乃万木母，桃为奴婢李舆台。\n一阳生子万物始，梅花独先群卉开。\n一阴生午万物成，梅实独先群蘤胎。\n华实先天天不违，梅之时义大矣哉。\n纷纷余子不知本，祗说百花头上魁。\n此语闻之梅亭翁，录以赠君君勿推。",
        "dynasty": "宋",
        "collection_info": null
    },
    {
        "title": "为广寿长老文杰说嵩溪偈",
        "author": "李涛",
        "content": "隔江招手见高亭，来谒嵩溪听水声。\n纵是远公今不出，也须强起送渊明。",
        "dynasty": "宋",
        "collection_info": null
    },
    {
        "title": "为能仁长老本端说无学偈",
        "author": "李涛",
        "content": "十二时中六不收，了然无一事为头。\n禅河既寂无由浪，此岸已离那用舟。\n尘世荣枯真幻梦，涅槃生死是浮沤。\n要知无学用工处，十二时中六不收。",
        "dynasty": "宋",
        "collection_info": null
    },
    {
        "title": "三月十六日西湖闻杜鹃",
        "author": "李涛",
        "content": "纔上苏堤闻杜鹃，杜鹃怪我在天边。\n平生不作功名想，今日胡为富贵牵。\n辟谷未能那废食，买山所欲尚无钱。\n但须两事略如意，便占白云深处眠。",
        "dynasty": "宋",
        "collection_info": null
    },
    {
        "title": "访林龙发",
        "author": "李涛",
        "content": "车马喧阗桃李村，谁人復识老梅尊。\n时中只有梅亭侄，来访西湖处士孙。",
        "dynasty": "宋",
        "collection_info": null
    }
]