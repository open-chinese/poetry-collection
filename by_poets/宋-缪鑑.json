[
    {
        "title": "自题小像",
        "author": "缪鑑",
        "content": "白髪苍颜，溪籐兔颖。\n水月光中，梅花弄影。",
        "dynasty": "宋",
        "collection_info": null
    },
    {
        "title": "咏妓",
        "author": "缪鑑",
        "content": "花木最无情，春风一番好。\n人怜新态度，一岁一回老。",
        "dynasty": "宋",
        "collection_info": null
    },
    {
        "title": "题竹",
        "author": "缪鑑",
        "content": "甚矣吾衰矣，深居不用名。\n瘦因诗思苦，贫为利心轻。\n有竹堪医俗，无花可问盟。\n醉眠閒听雨，饥鼠啮书檠。",
        "dynasty": "宋",
        "collection_info": null
    },
    {
        "title": "檐马",
        "author": "缪鑑",
        "content": "铮铮金铁夜交锋，酷敌秋声杀气雄。\n战退晓天尘不动，依然横槊待西风。",
        "dynasty": "宋",
        "collection_info": null
    },
    {
        "title": "鬼灯檠花",
        "author": "缪鑑",
        "content": "老死儒生习未除，残膏分得燎原余。\n一枝冷焰摇清夜，要读生前未了书。",
        "dynasty": "宋",
        "collection_info": null
    },
    {
        "title": "怀归",
        "author": "缪鑑",
        "content": "折柳期春春便归，叮咛好与护柴扉。\n东风怪我归鞍晚，调拨杨花到处飞。",
        "dynasty": "宋",
        "collection_info": null
    },
    {
        "title": "纸帐",
        "author": "缪鑑",
        "content": "龟纹薄薄胜纨纱，不用销金学党家。\n却似矮篷晴载雪，白云横幅乱梅花。",
        "dynasty": "宋",
        "collection_info": null
    },
    {
        "title": "咏鸡",
        "author": "缪鑑",
        "content": "数载书窗伴读鸣，群中刚雉羽毛新。\n今朝命试牛刀手，望断函关夜度人。",
        "dynasty": "宋",
        "collection_info": null
    },
    {
        "title": "无题",
        "author": "缪鑑",
        "content": "漠漠冥鸿万里飞，倚阑身与白云齐。\n中原山色青如旧，惟有时人眼力低。",
        "dynasty": "宋",
        "collection_info": null
    },
    {
        "title": "海棠",
        "author": "缪鑑",
        "content": "滴滴妖娆睡未醒，碎花犹带马嵬尘。\n少年正抱忧时恨，更有因花比太真。",
        "dynasty": "宋",
        "collection_info": null
    },
    {
        "title": "寄刘澹斋",
        "author": "缪鑑",
        "content": "闻说商山有隠仙，刘郎引入洞中天。\n谁知白石苍苔客，独守孤灯夜不眠。",
        "dynasty": "宋",
        "collection_info": null
    },
    {
        "title": "咏鹤",
        "author": "缪鑑",
        "content": "青山修竹矮篱笆，彷佛林泉隠者家。\n酷爱绿窗风日美，鹤梳轻毳乱杨花。",
        "dynasty": "宋",
        "collection_info": null
    },
    {
        "title": "咏菊",
        "author": "缪鑑",
        "content": "谁去东篱号菊庄，饥来三嗅饱诗肠。\n何如陶令归南圃，天赐西风万斛香。",
        "dynasty": "宋",
        "collection_info": null
    },
    {
        "title": "咏围棋",
        "author": "缪鑑",
        "content": "午香帘影静浮华，对面机心万里赊。\n夹骑倒戈窥虎穴，乱乌横阵占鸥沙。\n当人不让争先着，袖手须饶老作家。\n欲访烂柯山下客，洞深春染碧桃花。",
        "dynasty": "宋",
        "collection_info": null
    },
    {
        "title": "解嘲",
        "author": "缪鑑",
        "content": "莫笑诗翁懒出门，诗翁乐事在山村。\n鶑啼杨柳金歌舞，蝶宿梨花雪梦魂。\n罨画丹青分曙色，压醅醽醁涨溪痕。\n燕帘风裏茶烟外，自选唐诗教子孙。",
        "dynasty": "宋",
        "collection_info": null
    },
    {
        "title": "端居",
        "author": "缪鑑",
        "content": "修竹垂杨映户栽，清风长送午阴来。\n门因好客时时扫，窗为看山面面开。\n此乐恐于儿辈觉，长贫能免俗情猜。\n儒衣不似牛衣好，叮嘱糠妻放窄裁。",
        "dynasty": "宋",
        "collection_info": null
    },
    {
        "title": "白髪",
        "author": "缪鑑",
        "content": "老矣无心竞寸阴，不知公道为何人。\n晴梳栉齿千丝雪，静掩梨花一镜春。\n镊处痴儿愁是种，染来因药怪无嗔。\n儿曹共日夸头角，笑说非熊有渭滨。",
        "dynasty": "宋",
        "collection_info": null
    },
    {
        "title": "题悟空寺",
        "author": "缪鑑",
        "content": "不到招提二十霜，眼明犹识鲁灵光。\n云餐已供伊蒲塞，风铎犹传替戾冈。\n新寺金汤龙化远，旧家王谢燕飞忙。\n行人指点簪犀地，十里春风土尚香。",
        "dynasty": "宋",
        "collection_info": null
    },
    {
        "title": "得女",
        "author": "缪鑑",
        "content": "得驹未必真权奇，中雀未必有淑姿。\n男儿未必勋鼎彝，女子未必光门楣。\n吾今素髪纷如丝，得此一笑春生眉。\n苍苍天道不我遗，犹胜伯道全无儿。",
        "dynasty": "宋",
        "collection_info": null
    },
    {
        "title": "春题",
        "author": "缪鑑",
        "content": "江云漠漠水悠悠，望断春风燕子楼。\n书寄碧云千里雁，镜分明月半奁秋。\n来时杨柳阴连陌，归路苹花雪满洲。\n遥想琐窗挑锦字，泪珠如粉冷银钩。",
        "dynasty": "宋",
        "collection_info": null
    },
    {
        "title": "梅花",
        "author": "缪鑑",
        "content": "铁石槎牙玉粒姿，诗中图画画中诗。\n半棱山色初晴后，一截溪烟欲暝时。\n流水带云栖瘦影，小窗和月上横枝。\n老来自觉吟情拙，莫遣孤山怨鹤知。",
        "dynasty": "宋",
        "collection_info": null
    },
    {
        "title": "月屋",
        "author": "缪鑑",
        "content": "一室虚明万境宽，水晶帘映玉阑干。\n不从此处逢仙子，争信人间有广寒。\n梅影夜窥霜镜满，桂香秋吸酒壶干。\n客来试问推敲字，笑指湖光上下看。",
        "dynasty": "宋",
        "collection_info": null
    },
    {
        "title": "咏妓",
        "author": "缪鑑",
        "content": "谁去江云问牧之，玉楼人醉半离披。\n烛摇窗影三更月，人醉花阴十二时。\n访杜秋娘惟我老，梦扬州鹤有谁知。\n临风笑却垂杨下，重解连环寄所思。",
        "dynasty": "宋",
        "collection_info": null
    },
    {
        "title": "春雪",
        "author": "缪鑑",
        "content": "撩乱春风作阵飞，晓来余片尚离披。\n细看山色空明处，应似干坤混沌时。\n一转阳和回土脉，十分清气入诗脾。\n芒鞋蹋碎琼瑶窟，问着梅花总不知。",
        "dynasty": "宋",
        "collection_info": null
    },
    {
        "title": "赠僧",
        "author": "缪鑑",
        "content": "两脚行来铁石坚，相逢去住总随缘。\n谈空舌本原无语，打破机关不用拳。\n山槛看云斋鼓后，竹窗听雨夜灯前。\n客来瀹茗煨寒柮，味胜庐峰第一泉。",
        "dynasty": "宋",
        "collection_info": null
    },
    {
        "title": "句  其一",
        "author": "缪鑑",
        "content": "雁沈秋驿雨，鷄送晓窗灯。",
        "dynasty": "宋",
        "collection_info": null
    },
    {
        "title": "句  其二",
        "author": "缪鑑",
        "content": "门当车马道，帘隔利名尘。",
        "dynasty": "宋",
        "collection_info": null
    },
    {
        "title": "句  其三",
        "author": "缪鑑",
        "content": "病犹有药扶持老，贫为无心俯仰人。",
        "dynasty": "宋",
        "collection_info": null
    },
    {
        "title": "句  其四",
        "author": "缪鑑",
        "content": "门因好客时时扫，窗为看山面面开。",
        "dynasty": "宋",
        "collection_info": null
    },
    {
        "title": "句  其五",
        "author": "缪鑑",
        "content": "既能事汉识真主，何必下齐求假王。",
        "dynasty": "宋",
        "collection_info": null
    }
]