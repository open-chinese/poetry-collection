[
    {
        "uuid": "471d551160b8e5d4b788ad14ec0f63b2",
        "title": "送程给事知越州",
        "author": "范子奇",
        "content": "宠命光辉出九重，夕郎捧诏未央宫。\n辍从近侍优耆德，暂殿名邦抚浙东。\n道过故乡观昼绣，政成载路播仁风。\n岂惟越俗欣渐惠，即看延登起茂功。",
        "dynasty": "宋",
        "collection_info": null
    },
    {
        "uuid": "ac609bcd2b5c7bfc881c664e47c43085",
        "title": "承诸公酌别西郊分韵赋诗得戎字",
        "author": "范子奇",
        "content": "西戎未解严，置帅滥及蒙。\n自揣非长才，尚使制羌戎。\n仰赖庙堂算，庶几或成功。\n此行春已晚，柳丝华正红。\n联辔向名圃，四筵皆鉅公。\n高韵薄虹霓，笑谈生清风。\n顾予实何似，有愧参其中。\n遽然千里别，不辞一樽空。\n浮云聚与散，临歧西復东。\n无以报礼意，举目攀飞鸿。",
        "dynasty": "宋",
        "collection_info": null
    }
]