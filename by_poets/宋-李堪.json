[
    {
        "uuid": "f7adf2e269cbfe97365caccdd6b147e9",
        "title": "乌目山五题 兴福寺",
        "author": "李堪",
        "content": "云门十里长，殿塔明朝阳。\n半夜风雨至，满山松桂香。\n清猿啸远壑，好鸟鸣虚廊。\n尘土斯可濯，胡为语沧浪。",
        "dynasty": "宋",
        "collection_info": null
    },
    {
        "uuid": "d0c330857305bc3ca7e2009ca04bd936",
        "title": "乌目山五题 延福院",
        "author": "李堪",
        "content": "兰桂遶禅关，半春香满山。\n风移金磬远，云伴玉龙闲。\n树暗猿吟外，花开僧定间。\n尘心自然洗，流水日潺潺。",
        "dynasty": "宋",
        "collection_info": null
    },
    {
        "uuid": "cbfe15b383f3b9905f50e6f4289309c2",
        "title": "乌目山五题 浄居院",
        "author": "李堪",
        "content": "入门松桂深，清气生人心。\n霞影迷窗绮，花光照地金。\n微风起层阁，初月升高林。\n终夜魂自健，满堂钟磬音。",
        "dynasty": "宋",
        "collection_info": null
    },
    {
        "uuid": "07d27daae6c44fcf10dbb445ba770b7e",
        "title": "乌目山五题 永庆寺",
        "author": "李堪",
        "content": "岩扉开早凉，谷鸟纷远翔。\n花气湿幽径，磬声清上方。\n云生松涧底，泉落藓池傍。\n我有遗荣意，移时坐石床。",
        "dynasty": "宋",
        "collection_info": null
    },
    {
        "uuid": "ad301ace3760b64eba8a6997ceefed1a",
        "title": "乌目山五题 龙院",
        "author": "李堪",
        "content": "林下金仙地，苔门揜夕阳。\n花飞殿塔顶，地照云霞光。\n松老鹤仍在，洞闲龙已翔。\n中宵动清众，清磬发虚堂。",
        "dynasty": "宋",
        "collection_info": null
    },
    {
        "uuid": "64be34932d6f9404d6ef8a05eb0f90e6",
        "title": "慧聚寺",
        "author": "李堪",
        "content": "古寺有远名，欲游先梦生。\n飞猿涧底啸，灵鸟云间鸣。\n影密楼台众，香繁草树荣。\n何年照佛火，灿灿长光明。",
        "dynasty": "宋",
        "collection_info": null
    },
    {
        "uuid": "8e8589597f1467fcbb40f65cf906896e",
        "title": "宿慧聚寺",
        "author": "李堪",
        "content": "石林高月生，藓阁踈磬鸣。\n宿鸟梦难就，定僧魂更清。\n香风动花影，岩瀑飞玉声。\n遥夜坐来短，但余天外情。",
        "dynasty": "宋",
        "collection_info": null
    },
    {
        "uuid": "a37f22d5c57feeefaf18c7d590a9974f",
        "title": "仙楼道院",
        "author": "李堪",
        "content": "寻源探云霞，中有金仙家。\n绮疏晃飞翚，雕栏灿朱华。\n珍禽栖不去，灵液流无涯。\n晴旭起风篁，空香送天花。\n春雷会社鼓，寒烟聚海茶。\n奇峰媚如削，芳树一何嘉。\n且将翠阁齐，绝与红尘赊。\n终然谢朝绂，此地营丹砂。",
        "dynasty": "宋",
        "collection_info": null
    },
    {
        "uuid": "6e58abde545fb6947c7dac15b629bad4",
        "title": "极乐寺",
        "author": "李堪",
        "content": "空门出白云，梵宇依苍岫。\n天色湛瑶光，春花结野秀。\n檐间绮罗被，池底星珠漏。\n香沉烟篆余，文兼雨碑旧。\n恬智静可养，寂寞谁復扣。\n逍遥隠叶猿，盘薄穿花溜。\n团团草露晞，瑟瑟空香逗。\n层台太虚半，双壑瀑泉透。\n苔空绿钱死，松老清阴瘦。\n独鹤倏飞骞，深萝苦纷构。\n归涔待沃洲，芥子观灵鹫。\n凈土人不来，尘寰廓然昼。",
        "dynasty": "宋",
        "collection_info": null
    },
    {
        "uuid": "f5755c4a8bf9f6ce9911127c782e75c6",
        "title": "玉田八景 翠屏朝雨",
        "author": "李堪",
        "content": "翠屏山下雨霏霏，云掩冈峦草树微。\n一段丹青谁解写，画家惟有米元晖。",
        "dynasty": "宋",
        "collection_info": null
    },
    {
        "uuid": "51fb6eb48cc216d14a11f3c0b139d5a3",
        "title": "玉田八景 西山晴雪",
        "author": "李堪",
        "content": "西山岌岌倚层霄，爽气恒多瘴气消。\n谁道闽中无雨雪，年年绝顶见璚瑶。",
        "dynasty": "宋",
        "collection_info": null
    },
    {
        "uuid": "09e95cfe5b5d989b47a76983040e48e1",
        "title": "玉田八景 玉滩夜月",
        "author": "李堪",
        "content": "鸣玉滩头片月生，波光掩映钓舟横。\n何人隔岸吹长笛，一曲凉州恰二更。",
        "dynasty": "宋",
        "collection_info": null
    },
    {
        "uuid": "37bec6e47e04955a79c3897e73f00424",
        "title": "玉田八景 华顶秋容",
        "author": "李堪",
        "content": "何处栖真远世纷，五华高顶绝人氛。\n仙翁自有餐霞法，谩使人间望彩云。",
        "dynasty": "宋",
        "collection_info": null
    },
    {
        "uuid": "d1c8041a9e7bf41522cb72d1ec172088",
        "title": "玉田八景 仙岭樵歌",
        "author": "李堪",
        "content": "金仙洞头樵子多，负薪出山行且歌。\n仙家棋局无心看，只恐归时烂斧柯。",
        "dynasty": "宋",
        "collection_info": null
    },
    {
        "uuid": "54e152c8b9fd200e0b7152e8e964d704",
        "title": "玉田八景 文笔夕照",
        "author": "李堪",
        "content": "玉邑东南第一峰，铦锥颖脱乱山中。\n夕阳影裏分明见，五色文章耀笔锋。",
        "dynasty": "宋",
        "collection_info": null
    },
    {
        "uuid": "04abc6451f221682db861d5dd1e296c1",
        "title": "玉田八景 蓝洞归云",
        "author": "李堪",
        "content": "洞门不闭日空虚，云去云来何定居。\n看到虚中生白处，恰如混沌未分初。",
        "dynasty": "宋",
        "collection_info": null
    },
    {
        "uuid": "1d37ff5931cb3f797be6e814cd59873e",
        "title": "玉田八景 剑溪渔唱",
        "author": "李堪",
        "content": "水过云津势渐平，双溪汇作剑溪清。\n渔舟往来无人见，隔竹时闻欵乃声。",
        "dynasty": "宋",
        "collection_info": null
    },
    {
        "uuid": "8b714cab2d8f0f6de3247ca26b17f99c",
        "title": "舞雩台",
        "author": "李堪",
        "content": "舞雩台上春风起，鲁国先生讲始开。\n欲解陶潜印归去，心思吾道重徘徊。",
        "dynasty": "宋",
        "collection_info": null
    },
    {
        "uuid": "572516d9948c554f56f6c2f60fc54b66",
        "title": "句  其一",
        "author": "李堪",
        "content": "桐乡留语葬，铭路在生悲。",
        "dynasty": "宋",
        "collection_info": null
    },
    {
        "uuid": "8eadb5239f4a61185ed1a5f371feec88",
        "title": "句  其二",
        "author": "李堪",
        "content": "海月随帆落，溪花绕驿流。",
        "dynasty": "宋",
        "collection_info": null
    },
    {
        "uuid": "163f6ed49f39f96534d2c773ab06b3d4",
        "title": "句  其三",
        "author": "李堪",
        "content": "雷风有约春虬起，霜露无情紫蕙枯。",
        "dynasty": "宋",
        "collection_info": null
    },
    {
        "uuid": "01a029ead97228f974baf068c53f1f1b",
        "title": "句  其四",
        "author": "李堪",
        "content": "雨密丝桐润，潮平钓石沈。",
        "dynasty": "宋",
        "collection_info": null
    },
    {
        "uuid": "fbf36a014ee5e51590e5dcebe2222987",
        "title": "句  其五",
        "author": "李堪",
        "content": "海月随帆落，溪花遶驿流。",
        "dynasty": "宋",
        "collection_info": null
    }
]