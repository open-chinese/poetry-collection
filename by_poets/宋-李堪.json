[
    {
        "uuid": "1cfcdd5b1d7011fe643354ed628c568b",
        "title": "乌目山五题 兴福寺",
        "author": "李堪",
        "content": "云门十里长，殿塔明朝阳。\n半夜风雨至，满山松桂香。\n清猿啸远壑，好鸟鸣虚廊。\n尘土斯可濯，胡为语沧浪。",
        "dynasty": "宋",
        "collection_info": null
    },
    {
        "uuid": "987ac8c9b35b1e34755555dc72f44e28",
        "title": "乌目山五题 延福院",
        "author": "李堪",
        "content": "兰桂遶禅关，半春香满山。\n风移金磬远，云伴玉龙闲。\n树暗猿吟外，花开僧定间。\n尘心自然洗，流水日潺潺。",
        "dynasty": "宋",
        "collection_info": null
    },
    {
        "uuid": "2d323e2ba0b9b7a1741809fffcfc72d5",
        "title": "乌目山五题 浄居院",
        "author": "李堪",
        "content": "入门松桂深，清气生人心。\n霞影迷窗绮，花光照地金。\n微风起层阁，初月升高林。\n终夜魂自健，满堂钟磬音。",
        "dynasty": "宋",
        "collection_info": null
    },
    {
        "uuid": "a4847fded65093d9ffc5fac5cde28b15",
        "title": "乌目山五题 永庆寺",
        "author": "李堪",
        "content": "岩扉开早凉，谷鸟纷远翔。\n花气湿幽径，磬声清上方。\n云生松涧底，泉落藓池傍。\n我有遗荣意，移时坐石床。",
        "dynasty": "宋",
        "collection_info": null
    },
    {
        "uuid": "06ed2d078390f0457140996643d0cd61",
        "title": "乌目山五题 龙院",
        "author": "李堪",
        "content": "林下金仙地，苔门揜夕阳。\n花飞殿塔顶，地照云霞光。\n松老鹤仍在，洞闲龙已翔。\n中宵动清众，清磬发虚堂。",
        "dynasty": "宋",
        "collection_info": null
    },
    {
        "uuid": "7f3aaeca1ac9e87499c994c0b7a4ad20",
        "title": "慧聚寺",
        "author": "李堪",
        "content": "古寺有远名，欲游先梦生。\n飞猿涧底啸，灵鸟云间鸣。\n影密楼台众，香繁草树荣。\n何年照佛火，灿灿长光明。",
        "dynasty": "宋",
        "collection_info": null
    },
    {
        "uuid": "083b7f6c22df1a29b45e3f7abab22126",
        "title": "宿慧聚寺",
        "author": "李堪",
        "content": "石林高月生，藓阁踈磬鸣。\n宿鸟梦难就，定僧魂更清。\n香风动花影，岩瀑飞玉声。\n遥夜坐来短，但余天外情。",
        "dynasty": "宋",
        "collection_info": null
    },
    {
        "uuid": "72edf4068cd50da1dbc9a4e9ba3402ff",
        "title": "仙楼道院",
        "author": "李堪",
        "content": "寻源探云霞，中有金仙家。\n绮疏晃飞翚，雕栏灿朱华。\n珍禽栖不去，灵液流无涯。\n晴旭起风篁，空香送天花。\n春雷会社鼓，寒烟聚海茶。\n奇峰媚如削，芳树一何嘉。\n且将翠阁齐，绝与红尘赊。\n终然谢朝绂，此地营丹砂。",
        "dynasty": "宋",
        "collection_info": null
    },
    {
        "uuid": "7a65d9f7a155d57a5a891a466ae4fea2",
        "title": "极乐寺",
        "author": "李堪",
        "content": "空门出白云，梵宇依苍岫。\n天色湛瑶光，春花结野秀。\n檐间绮罗被，池底星珠漏。\n香沉烟篆余，文兼雨碑旧。\n恬智静可养，寂寞谁復扣。\n逍遥隠叶猿，盘薄穿花溜。\n团团草露晞，瑟瑟空香逗。\n层台太虚半，双壑瀑泉透。\n苔空绿钱死，松老清阴瘦。\n独鹤倏飞骞，深萝苦纷构。\n归涔待沃洲，芥子观灵鹫。\n凈土人不来，尘寰廓然昼。",
        "dynasty": "宋",
        "collection_info": null
    },
    {
        "uuid": "7e1d129d30a00c1916b7193d80fe930b",
        "title": "玉田八景 翠屏朝雨",
        "author": "李堪",
        "content": "翠屏山下雨霏霏，云掩冈峦草树微。\n一段丹青谁解写，画家惟有米元晖。",
        "dynasty": "宋",
        "collection_info": null
    },
    {
        "uuid": "7ae1c40b77dda4dcb0960dc950111bc0",
        "title": "玉田八景 西山晴雪",
        "author": "李堪",
        "content": "西山岌岌倚层霄，爽气恒多瘴气消。\n谁道闽中无雨雪，年年绝顶见璚瑶。",
        "dynasty": "宋",
        "collection_info": null
    },
    {
        "uuid": "46f1745d112ec4c1ae8e32243e560ebf",
        "title": "玉田八景 玉滩夜月",
        "author": "李堪",
        "content": "鸣玉滩头片月生，波光掩映钓舟横。\n何人隔岸吹长笛，一曲凉州恰二更。",
        "dynasty": "宋",
        "collection_info": null
    },
    {
        "uuid": "b029f4e5a62730b5cdda111e563781eb",
        "title": "玉田八景 华顶秋容",
        "author": "李堪",
        "content": "何处栖真远世纷，五华高顶绝人氛。\n仙翁自有餐霞法，谩使人间望彩云。",
        "dynasty": "宋",
        "collection_info": null
    },
    {
        "uuid": "b7396755d355de18090771e7028e3471",
        "title": "玉田八景 仙岭樵歌",
        "author": "李堪",
        "content": "金仙洞头樵子多，负薪出山行且歌。\n仙家棋局无心看，只恐归时烂斧柯。",
        "dynasty": "宋",
        "collection_info": null
    },
    {
        "uuid": "c76e0dd622fdf9731372f24927919e93",
        "title": "玉田八景 文笔夕照",
        "author": "李堪",
        "content": "玉邑东南第一峰，铦锥颖脱乱山中。\n夕阳影裏分明见，五色文章耀笔锋。",
        "dynasty": "宋",
        "collection_info": null
    },
    {
        "uuid": "1259a5a2ac927d03b88d19be6b59cc6c",
        "title": "玉田八景 蓝洞归云",
        "author": "李堪",
        "content": "洞门不闭日空虚，云去云来何定居。\n看到虚中生白处，恰如混沌未分初。",
        "dynasty": "宋",
        "collection_info": null
    },
    {
        "uuid": "9d3a15925183e14ea0aa70d995cea923",
        "title": "玉田八景 剑溪渔唱",
        "author": "李堪",
        "content": "水过云津势渐平，双溪汇作剑溪清。\n渔舟往来无人见，隔竹时闻欵乃声。",
        "dynasty": "宋",
        "collection_info": null
    },
    {
        "uuid": "19e6ab64081388674390f9cfc670bc2f",
        "title": "舞雩台",
        "author": "李堪",
        "content": "舞雩台上春风起，鲁国先生讲始开。\n欲解陶潜印归去，心思吾道重徘徊。",
        "dynasty": "宋",
        "collection_info": null
    },
    {
        "uuid": "3bee38078a000bc86dc72cdf75450366",
        "title": "句  其一",
        "author": "李堪",
        "content": "桐乡留语葬，铭路在生悲。",
        "dynasty": "宋",
        "collection_info": null
    },
    {
        "uuid": "8f5c14d3f320675e60a9482da0cc1a4b",
        "title": "句  其二",
        "author": "李堪",
        "content": "海月随帆落，溪花绕驿流。",
        "dynasty": "宋",
        "collection_info": null
    },
    {
        "uuid": "95a3979638c16d50d1a56b0f6e2399f9",
        "title": "句  其三",
        "author": "李堪",
        "content": "雷风有约春虬起，霜露无情紫蕙枯。",
        "dynasty": "宋",
        "collection_info": null
    },
    {
        "uuid": "9125821ad0a54412b5c5a66902b5cf4a",
        "title": "句  其四",
        "author": "李堪",
        "content": "雨密丝桐润，潮平钓石沈。",
        "dynasty": "宋",
        "collection_info": null
    },
    {
        "uuid": "2bab3500113de03ab2f6858949a4b90f",
        "title": "句  其五",
        "author": "李堪",
        "content": "海月随帆落，溪花遶驿流。",
        "dynasty": "宋",
        "collection_info": null
    }
]