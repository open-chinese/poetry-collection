[
    {
        "uuid": "aeb3df87545ee1e1350e187b97fe3dd4",
        "title": "偈二十二首  其一",
        "author": "释洵",
        "content": "穷谷无人作上元，一灯历劫镇长存。\n诸人尽在光明裏，看时不见暗昏昏。\n灯笼与露柱相交，佛殿与三门鬬额。\n留雪罚嶂横趍下海，九迭峰𨁝跳上天。",
        "dynasty": "宋",
        "collection_info": null
    },
    {
        "uuid": "3d01fe6fd96d5fb4b9ffc990ede8b027",
        "title": "偈二十二首  其二",
        "author": "释洵",
        "content": "朔风扫地卷黄叶，门外千峰凛寒色。\n夜半乌龟带雪飞，石女溪头皱用眉。",
        "dynasty": "宋",
        "collection_info": null
    },
    {
        "uuid": "8387df2258af5b25d8f165ac0bfa169b",
        "title": "偈二十二首  其三",
        "author": "释洵",
        "content": "万人丛裏求知已，百草头边识老僧。\n从此更无回避处，三头两面得人憎。",
        "dynasty": "宋",
        "collection_info": null
    },
    {
        "uuid": "ec35fe79bf8a1f1561bc7aebd7daef8a",
        "title": "偈二十二首  其四",
        "author": "释洵",
        "content": "有佛处，不得住，藕丝孔裏行官路。\n无佛处，急走过，十字街头相对坐。",
        "dynasty": "宋",
        "collection_info": null
    },
    {
        "uuid": "c601b0e9cc85574e931d17ccccbacfb9",
        "title": "偈二十二首  其五",
        "author": "释洵",
        "content": "拽回天关，踏翻地轴。\n拄杖化为龙，一雨沛然足。\n在坑满坑，在谷盈谷。",
        "dynasty": "宋",
        "collection_info": null
    },
    {
        "uuid": "95ab4d2214dbe537f6aeeb379f398247",
        "title": "偈二十二首  其六",
        "author": "释洵",
        "content": "一叶翻空便见秋，不风流处也风流。\n当头荐得便归去，看取木人骑土牛。",
        "dynasty": "宋",
        "collection_info": null
    },
    {
        "uuid": "ddc3c2ca84da3bfbd4194267e68f6703",
        "title": "偈二十二首  其七",
        "author": "释洵",
        "content": "是非海裏横身入，豺虎群中放步行。\n自是渠侬无影迹，从教天下竞头争。\n常在动用中，动用收不得。\n常在万象中，出万象一头。\n你若簸土扬尘，我则空澄海湛。\n你若单提独弄，我则竖四横三。\n不是渠侬多意气，他家曾踏上头关。",
        "dynasty": "宋",
        "collection_info": null
    },
    {
        "uuid": "f17b91c0bf8d1366d7424cbc5f604169",
        "title": "偈二十二首  其八",
        "author": "释洵",
        "content": "天下无二道，圣贤无两心。\n世尊不说说，迦叶不闻闻。",
        "dynasty": "宋",
        "collection_info": null
    },
    {
        "uuid": "62620aa5a899fd190b428989a4d42d3c",
        "title": "偈二十二首  其九",
        "author": "释洵",
        "content": "针札不到处，放下死蛇头。\n唱拍相应时，权尘俱脱尽。\n明眼汉，没窼臼。\n百尺竿头放步行，大洋海裏和身倒。",
        "dynasty": "宋",
        "collection_info": null
    },
    {
        "uuid": "66c53ee66039098a02370068fb22202f",
        "title": "偈二十二首  其一○",
        "author": "释洵",
        "content": "掩室摩竭，正令已行。\n杜口毗耶，全机脱略。\n更来开口，犹欠三拳。\n拟欲吞声，不消一镢。",
        "dynasty": "宋",
        "collection_info": null
    },
    {
        "uuid": "e7bcf0a332ca3aa6f59876ffd81e50f8",
        "title": "偈二十二首  其一一",
        "author": "释洵",
        "content": "岁月去人如箭急，一年祇有十五日。\n雪砌禅人总不知，但见钵盂两度湿。",
        "dynasty": "宋",
        "collection_info": null
    },
    {
        "uuid": "581570dbfcec7e590a8f22d7185d67bc",
        "title": "偈二十二首  其一二",
        "author": "释洵",
        "content": "不是玄妙奇特，亦非圣解凡情。\n茂林芳草摧残尽，坐看春风吹又青。",
        "dynasty": "宋",
        "collection_info": null
    },
    {
        "uuid": "a6485e68515f537ff34873fb1c318951",
        "title": "偈二十二首  其一三",
        "author": "释洵",
        "content": "榕溪脉脉，鹿岭巉巉。\n龙象蹴踏，前三后三。\n二人一见便归去，何待山堂更指南。",
        "dynasty": "宋",
        "collection_info": null
    },
    {
        "uuid": "29fcb3fbedf93b412a4c35679d4d7af3",
        "title": "偈二十二首  其一四",
        "author": "释洵",
        "content": "吾君收得中原宝，塞外烟尘凈如扫。\n万国歌谣贺太平，家家门馆长安道。",
        "dynasty": "宋",
        "collection_info": null
    },
    {
        "uuid": "b5426ea7695b464f3cffce4d3dfa4b03",
        "title": "偈二十二首  其一五",
        "author": "释洵",
        "content": "春风吹裂峰头石，晏下东峰绝踪迹。\n日轮正午现全身，生铁蒺藜当面掷。",
        "dynasty": "宋",
        "collection_info": null
    },
    {
        "uuid": "eb8d028d833961d868fee0fdc60d44e9",
        "title": "偈二十二首  其一六",
        "author": "释洵",
        "content": "三年来在此山中，上下人情贵一同。\n今日溪头休惜别，德云祇在妙高峰。",
        "dynasty": "宋",
        "collection_info": null
    },
    {
        "uuid": "b733dbb00a3b4c384636997ca7d90215",
        "title": "偈二十二首  其一七",
        "author": "释洵",
        "content": "头颅百皱髪又白，两手扶犁更出来。\n拈起旧时毡拍板，大家看我舞三台。\n啰啰哩，啰啰哩。\n无处有月波澄，有处无风浪起。",
        "dynasty": "宋",
        "collection_info": null
    },
    {
        "uuid": "c32d39bda0cc2394a3c99118cafb8e24",
        "title": "偈二十二首  其一八",
        "author": "释洵",
        "content": "昔人三箭定天山，自谓英雄盖世间。\n何似雪峰一隻箭，等闲穿过石门关。",
        "dynasty": "宋",
        "collection_info": null
    },
    {
        "uuid": "ce6b47e817d42d4cd258cbac5d8416c3",
        "title": "偈二十二首  其一九",
        "author": "释洵",
        "content": "月不堪破五，衲僧猛提取。\n打动东海鱼，失却南山虎。\n借问是何宗，逢人莫错举。",
        "dynasty": "宋",
        "collection_info": null
    },
    {
        "uuid": "c7d749ba32e23673f98db5be46e4db15",
        "title": "偈二十二首  其二○",
        "author": "释洵",
        "content": "髑髅捻碎眼睛寒，便把南辰对北看。\n无限风流慵卖弄，乘时推倒铁围山。",
        "dynasty": "宋",
        "collection_info": null
    },
    {
        "uuid": "d8f998dacb0fe78f77fc37f5bb1896a9",
        "title": "偈二十二首  其二一",
        "author": "释洵",
        "content": "安居无相大伽蓝，莫问前三与后三。\n箇裏不容生一念，龙蛇猿鸟自相参。",
        "dynasty": "宋",
        "collection_info": null
    },
    {
        "uuid": "0937d138047018f0335848fd2da27361",
        "title": "偈二十二首  其二二",
        "author": "释洵",
        "content": "若欲正提纲，直教大地荒。\n拟来衝雪刃，不免露锋铓。",
        "dynasty": "宋",
        "collection_info": null
    }
]