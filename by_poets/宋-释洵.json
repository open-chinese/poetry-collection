[
    {
        "uuid": "5da16c2d5d47aeddd5462b2480f7e1d9",
        "title": "偈二十二首  其一",
        "author": "释洵",
        "content": "穷谷无人作上元，一灯历劫镇长存。\n诸人尽在光明裏，看时不见暗昏昏。\n灯笼与露柱相交，佛殿与三门鬬额。\n留雪罚嶂横趍下海，九迭峰𨁝跳上天。",
        "dynasty": "宋",
        "collection_info": null
    },
    {
        "uuid": "dad7b1ca3ae1c09b0678b2cf65654bba",
        "title": "偈二十二首  其二",
        "author": "释洵",
        "content": "朔风扫地卷黄叶，门外千峰凛寒色。\n夜半乌龟带雪飞，石女溪头皱用眉。",
        "dynasty": "宋",
        "collection_info": null
    },
    {
        "uuid": "ec9d0ee2780a1f50cd81372bfff78171",
        "title": "偈二十二首  其三",
        "author": "释洵",
        "content": "万人丛裏求知已，百草头边识老僧。\n从此更无回避处，三头两面得人憎。",
        "dynasty": "宋",
        "collection_info": null
    },
    {
        "uuid": "972bcbcf8d383cdfa224812dc16ae345",
        "title": "偈二十二首  其四",
        "author": "释洵",
        "content": "有佛处，不得住，藕丝孔裏行官路。\n无佛处，急走过，十字街头相对坐。",
        "dynasty": "宋",
        "collection_info": null
    },
    {
        "uuid": "257e23ee54252bd4c17d345f5dc4ec35",
        "title": "偈二十二首  其五",
        "author": "释洵",
        "content": "拽回天关，踏翻地轴。\n拄杖化为龙，一雨沛然足。\n在坑满坑，在谷盈谷。",
        "dynasty": "宋",
        "collection_info": null
    },
    {
        "uuid": "01bf13c15e0e7ad86dec5758b55fb728",
        "title": "偈二十二首  其六",
        "author": "释洵",
        "content": "一叶翻空便见秋，不风流处也风流。\n当头荐得便归去，看取木人骑土牛。",
        "dynasty": "宋",
        "collection_info": null
    },
    {
        "uuid": "0e930f97b7f890461bd8bfd5a1ec5faa",
        "title": "偈二十二首  其七",
        "author": "释洵",
        "content": "是非海裏横身入，豺虎群中放步行。\n自是渠侬无影迹，从教天下竞头争。\n常在动用中，动用收不得。\n常在万象中，出万象一头。\n你若簸土扬尘，我则空澄海湛。\n你若单提独弄，我则竖四横三。\n不是渠侬多意气，他家曾踏上头关。",
        "dynasty": "宋",
        "collection_info": null
    },
    {
        "uuid": "2f1973b32fc821eb1e6b563871a9ae37",
        "title": "偈二十二首  其八",
        "author": "释洵",
        "content": "天下无二道，圣贤无两心。\n世尊不说说，迦叶不闻闻。",
        "dynasty": "宋",
        "collection_info": null
    },
    {
        "uuid": "55153f975939b9aea00c4b765e7d3303",
        "title": "偈二十二首  其九",
        "author": "释洵",
        "content": "针札不到处，放下死蛇头。\n唱拍相应时，权尘俱脱尽。\n明眼汉，没窼臼。\n百尺竿头放步行，大洋海裏和身倒。",
        "dynasty": "宋",
        "collection_info": null
    },
    {
        "uuid": "db7cef694ab6805c15f2f1d269b3893a",
        "title": "偈二十二首  其一○",
        "author": "释洵",
        "content": "掩室摩竭，正令已行。\n杜口毗耶，全机脱略。\n更来开口，犹欠三拳。\n拟欲吞声，不消一镢。",
        "dynasty": "宋",
        "collection_info": null
    },
    {
        "uuid": "ce4017f4143968137e4633d332afa8c7",
        "title": "偈二十二首  其一一",
        "author": "释洵",
        "content": "岁月去人如箭急，一年祇有十五日。\n雪砌禅人总不知，但见钵盂两度湿。",
        "dynasty": "宋",
        "collection_info": null
    },
    {
        "uuid": "33af19ddf0ca580eeb62777f25d77ce6",
        "title": "偈二十二首  其一二",
        "author": "释洵",
        "content": "不是玄妙奇特，亦非圣解凡情。\n茂林芳草摧残尽，坐看春风吹又青。",
        "dynasty": "宋",
        "collection_info": null
    },
    {
        "uuid": "533fc30b354a5198cbd2613118334944",
        "title": "偈二十二首  其一三",
        "author": "释洵",
        "content": "榕溪脉脉，鹿岭巉巉。\n龙象蹴踏，前三后三。\n二人一见便归去，何待山堂更指南。",
        "dynasty": "宋",
        "collection_info": null
    },
    {
        "uuid": "4a983e3578ec0ea4f13b6070b40c67a4",
        "title": "偈二十二首  其一四",
        "author": "释洵",
        "content": "吾君收得中原宝，塞外烟尘凈如扫。\n万国歌谣贺太平，家家门馆长安道。",
        "dynasty": "宋",
        "collection_info": null
    },
    {
        "uuid": "d71b9fb09abbd6d4ae42459eb7d85a07",
        "title": "偈二十二首  其一五",
        "author": "释洵",
        "content": "春风吹裂峰头石，晏下东峰绝踪迹。\n日轮正午现全身，生铁蒺藜当面掷。",
        "dynasty": "宋",
        "collection_info": null
    },
    {
        "uuid": "34c15f1552052ca13fa89b548ce6ed86",
        "title": "偈二十二首  其一六",
        "author": "释洵",
        "content": "三年来在此山中，上下人情贵一同。\n今日溪头休惜别，德云祇在妙高峰。",
        "dynasty": "宋",
        "collection_info": null
    },
    {
        "uuid": "711c893c37846c4ec87da504b80e858d",
        "title": "偈二十二首  其一七",
        "author": "释洵",
        "content": "头颅百皱髪又白，两手扶犁更出来。\n拈起旧时毡拍板，大家看我舞三台。\n啰啰哩，啰啰哩。\n无处有月波澄，有处无风浪起。",
        "dynasty": "宋",
        "collection_info": null
    },
    {
        "uuid": "f552b96e3a8598d217004975f7a481da",
        "title": "偈二十二首  其一八",
        "author": "释洵",
        "content": "昔人三箭定天山，自谓英雄盖世间。\n何似雪峰一隻箭，等闲穿过石门关。",
        "dynasty": "宋",
        "collection_info": null
    },
    {
        "uuid": "2fb0de08e0639502a4f9b878d185dd32",
        "title": "偈二十二首  其一九",
        "author": "释洵",
        "content": "月不堪破五，衲僧猛提取。\n打动东海鱼，失却南山虎。\n借问是何宗，逢人莫错举。",
        "dynasty": "宋",
        "collection_info": null
    },
    {
        "uuid": "e5a27c18e8c710928fe8045848d2bde4",
        "title": "偈二十二首  其二○",
        "author": "释洵",
        "content": "髑髅捻碎眼睛寒，便把南辰对北看。\n无限风流慵卖弄，乘时推倒铁围山。",
        "dynasty": "宋",
        "collection_info": null
    },
    {
        "uuid": "8b2eb4e1cf8b2cf3f004d0e4684584f6",
        "title": "偈二十二首  其二一",
        "author": "释洵",
        "content": "安居无相大伽蓝，莫问前三与后三。\n箇裏不容生一念，龙蛇猿鸟自相参。",
        "dynasty": "宋",
        "collection_info": null
    },
    {
        "uuid": "8601d78c1c0cb5f1ce2f2dc7f6a01335",
        "title": "偈二十二首  其二二",
        "author": "释洵",
        "content": "若欲正提纲，直教大地荒。\n拟来衝雪刃，不免露锋铓。",
        "dynasty": "宋",
        "collection_info": null
    }
]