[
    {
        "uuid": "9c89d18622548b87ff21af2f8a3602ab",
        "title": "摸鱼儿 记当年、舞衫零乱",
        "author": "王学文",
        "content": "记当年、舞衫零乱，霖铃忍按新阕。\n杜鹃枝上东风晚，点点泪痕凝血。\n芳信歇。\n念初试琵琶，曾识关山月。\n悲弦易绝。\n奈笑罢颦生，曲终愁在，谁解寸肠结。\n浮云事，又作南柯梦彻。\n一簪聊寄华发。\n干坤桑海无穷事，才历昆明初劫。\n谁共说。\n都付与焦桐，写入梅花叠。\n黄花送客。\n休更问湘魂，独醒何在，沈醉浩歌发。",
        "dynasty": "宋",
        "collection_info": null
    }
]