[
    {
        "title": "渔家傲 曾讲弥陀经十遍",
        "author": "可旻",
        "content": "曾讲弥陀经十遍。\n孤山疏钞频舒卷。\n事理圆融文义显。\n多方便。\n到头只劝生莲苑。\n本性弥陀随体现。\n唯心净土何曾远。\n十万程途从事见。\n休分辨。\n临终但自亲行转。",
        "dynasty": "宋",
        "collection_info": null
    },
    {
        "title": "渔家傲 我佛莲华随步踏",
        "author": "可旻",
        "content": "我佛莲华随步踏。\n黄金妙相青螺发。\n因地曾将洪誓发。\n四十八。\n众生尽度成菩萨。\n宫殿红香华影合。\n宝阶三道琉璃阔。\n水鸟树林皆念法。\n声嘈囋。\n空中零乱天华撒。",
        "dynasty": "宋",
        "collection_info": null
    },
    {
        "title": "渔家傲 彼土因何名极乐",
        "author": "可旻",
        "content": "彼土因何名极乐。\n莲华九品无三恶。\n虽有频伽并白鹤。\n非彰灼。\n如来变化宣流作。\n九品一生离五浊。\n自然身挂珠璎珞。\n宛转白毫生额角。\n长辉烁。\n百千业障都消却。",
        "dynasty": "宋",
        "collection_info": null
    },
    {
        "title": "渔家傲 佛赞西方经现在",
        "author": "可旻",
        "content": "佛赞西方经现在。\n广长舌相三千界。\n为要众生生信解。\n临终迈。\n不修净业犹何待。\n七宝池塘波一派。\n莲华朵朵车轮大。\n华内托生真自在。\n分三辈。\n阿鞞跋致长无退。",
        "dynasty": "宋",
        "collection_info": null
    },
    {
        "title": "渔家傲 鹦鹉频伽知几只",
        "author": "可旻",
        "content": "鹦鹉频伽知几只。\n音声和雅鸣朝夕。\n演畅五根并五力。\n令人忆。\n心飞恨不身生翼。\n从是西方十万亿。\n山长水远谁人识。\n唯是观门归路直。\n真消息。\n坐澄劫水琉璃碧。",
        "dynasty": "宋",
        "collection_info": null
    },
    {
        "title": "渔家傲 清净乐邦吾本郡",
        "author": "可旻",
        "content": "清净乐邦吾本郡。\n娑婆流浪因贪吝。\n冉冉思归霜入鬓。\n深嗟恨。\n塞鸿不解传音信。\n落日尽边沙隐隐。\n向西望处归应近。\n天乐是时相接引。\n宜精进。\n紫金台上谁无分。",
        "dynasty": "宋",
        "collection_info": null
    },
    {
        "title": "渔家傲 理性本来长自在",
        "author": "可旻",
        "content": "理性本来长自在。\n灵通昭彻光无碍。\n因被无明风恼害。\n真如海。\n等闲吹动波千派。\n五蕴山头云叆叇。\n遮藏心月无光彩。\n六贼会须知悔改。\n除贪爱。\n刹那跳出娑婆界。",
        "dynasty": "宋",
        "collection_info": null
    },
    {
        "title": "渔家傲 为厌娑婆求净土",
        "author": "可旻",
        "content": "为厌娑婆求净土。\n驰情送想存朝暮。\n谁信不劳移一步。\n西方去。\n楼台隐隐云深处。\n珠网为光华作雨。\n金沙布地无尘土。\n怎不教人思去路。\n心专注。\n坐观落日如悬鼓。",
        "dynasty": "宋",
        "collection_info": null
    },
    {
        "title": "渔家傲 四相相催生病老",
        "author": "可旻",
        "content": "四相相催生病老。\n死魔不定朝难保。\n争似寅昏持佛号。\n西方好。\n树林水鸟称三宝。\n磨灭等闲髭鬓皓。\n乐邦行计唯宜早。\n万亿国邦非远道。\n休烦恼。\n一弹指顷能行到。",
        "dynasty": "宋",
        "collection_info": null
    },
    {
        "title": "渔家傲 人世罪冤知底数",
        "author": "可旻",
        "content": "人世罪冤知底数。\n前程不是无冥府。\n争似静焚香一炷。\n无行住。\n声声称念弥陀父。\n罪业尽消生有处。\n弥陀愿力堪凭据。\n十念一心存旦暮。\n西方路。\n功成足步红莲去。",
        "dynasty": "宋",
        "collection_info": null
    },
    {
        "title": "渔家傲 万事到头无益已",
        "author": "可旻",
        "content": "万事到头无益已。\n寻思只有修行是。\n若送此心游宝地。\n还容易。\n坐观落日当西坠。\n万顷红光归眼际。\n眼开眼闭长明媚。\n此观成时知法味。\n心欢喜。\n临终决定生莲里。",
        "dynasty": "宋",
        "collection_info": null
    },
    {
        "title": "渔家傲 西望乐邦云杳隔",
        "author": "可旻",
        "content": "西望乐邦云杳隔。\n一钩新月弯弯白。\n意欲往生何计策。\n劳魂魄。\n弥陀一念声千百。\n金殿玉楼为屋宅。\n七重行树强松柏。\n华里托生非血脉。\n真高格。\n乐天不是蓬莱客。",
        "dynasty": "宋",
        "collection_info": null
    },
    {
        "title": "渔家傲 富贵经中谈净域",
        "author": "可旻",
        "content": "富贵经中谈净域。\n赤珠玛瑙为严饰。\n彼土众生当晓色。\n擎衣裓。\n妙华供养他方佛。\n稚小嬉游随没溺。\n娑婆是苦何曾识。\n忻厌迩来方有力。\n从朝夕。\n静焚一炷香凝碧。",
        "dynasty": "宋",
        "collection_info": null
    },
    {
        "title": "渔家傲 文墨尖新无处用",
        "author": "可旻",
        "content": "文墨尖新无处用。\n已将名利浑如梦。\n一串数珠随手弄。\n休千种。\n唯闻念佛心欢勇。\n滉漾空中仙乐动。\n笙箫声细天风送。\n接引凡夫归圣众。\n香云捧。\n男儿此日方崇重。",
        "dynasty": "宋",
        "collection_info": null
    },
    {
        "title": "渔家傲 休纵心猿驰意马",
        "author": "可旻",
        "content": "休纵心猿驰意马。\n牢将系念绳头把。\n说破十疑因智者。\n争传写。\n庐山又结莲华社。\n十八大贤居会下。\n功成五色云西驾。\n诸上善人都在那。\n相迎迓。\n聚头只说无生话。",
        "dynasty": "宋",
        "collection_info": null
    },
    {
        "title": "渔家傲 三十六般包一袋",
        "author": "可旻",
        "content": "三十六般包一袋。\n脓囊臭秽犹贪爱。\n恰似蜣螂推粪块。\n无停待。\n朝朝只在尘中め。\n若解坚心生重悔。\n宁拘恶逆并魁脍。\n一念能消千劫罪。\n生华内。\n满身璎珞鸣珂佩。",
        "dynasty": "宋",
        "collection_info": null
    },
    {
        "title": "渔家傲 一点神魂初托魄",
        "author": "可旻",
        "content": "一点神魂初托魄。\n青莲华里琉璃宅。\n毫相法音非间隔。\n虽明白。\n到头不似金台客。\n九品高低随报获。\n或经劫数华方拆。\n若是我生心性窄。\n应煎迫。\n未开须把莲华擘。",
        "dynasty": "宋",
        "collection_info": null
    },
    {
        "title": "渔家傲 净土故乡嗟乍别",
        "author": "可旻",
        "content": "净土故乡嗟乍别。\n天涯流浪经时节。\n老去染沾眉鬓雪。\n思归切。\n闻声愿寄辽天月。\n念念时时修净业。\n临终佛定来迎接。\n有誓表为诚实说。\n广长舌。\n三千遍覆红莲叶。",
        "dynasty": "宋",
        "collection_info": null
    },
    {
        "title": "渔家傲 善导可嗟今已往",
        "author": "可旻",
        "content": "善导可嗟今已往。\n化来老少皆归向。\n佛念一声分一镪。\n声才响。\n一声一佛虚空上。\n八万四千奇妙相。\n光明寿命皆无量。\n金色臂垂千万丈。\n鹅王掌。\n誓来迎接归安养。",
        "dynasty": "宋",
        "collection_info": null
    },
    {
        "title": "渔家傲 西土纹成东土壤",
        "author": "可旻",
        "content": "西土纹成东土壤。\n星飞一点千华界。\n勿讶神魂生去快。\n无遮碍。\n乐邦只在同居内。\n八德池深华又大。\n跏趺端坐莲华载。\n耳听法音心悟解。\n低头拜。\n从今跳出胞胎外。",
        "dynasty": "宋",
        "collection_info": null
    }
]