[
    {
        "uuid": "4eb48531ad478a7ba90e4aeccb154792",
        "title": "贺新郎 流落今如许",
        "author": "李南金",
        "content": "流落今如许。\n我亦三生杜牧，为秋娘着句。\n先自多愁多感慨，更值江南春暮。\n君看取、落花飞絮。\n也有吹来穿绣幌，有因风、飘坠随尘土。\n人世事，总无据。\n佳人命薄君休诉。\n若说与、英雄心事，一生更苦。\n且尽樽前今日意，休记绿窗眉妩。\n但春到、儿家庭户。\n幽恨一帘烟月晓，恐明年、雁亦无寻处。\n浑欲倩，莺留住。",
        "dynasty": "宋",
        "collection_info": null
    },
    {
        "uuid": "21d6afcfba0ce23dcf5d3da244565c5c",
        "title": "登第后画师以冠裳写真戏题",
        "author": "李南金",
        "content": "落魄江湖十二年，布衫阔袖裹风烟。\n如今各样新装束，典却清狂卖却颠。",
        "dynasty": "宋",
        "collection_info": null
    },
    {
        "uuid": "21f8ea74c058712db8b8f80dc8cc63b5",
        "title": "江头吟",
        "author": "李南金",
        "content": "儿时盛气高于山，不信壮士有饥寒。\n如今一杯零落酒，风雨蚀尽征袍单。\n侧立昆奴面铁色，楚客不言未吹笛。\n关山有月无人声，自是江头渚花发。\n渚花春少未得妍，凝立青山围水天。\n杜鹃故态不解事，尽情叫入青枫烟。\n壮士未握边头槊，旄头如月几时落。\n如今世界不爱贤，看取青峰白云角。\n呜呼一歌兮歌已怨，壶中无酒可续嚥。",
        "dynasty": "宋",
        "collection_info": null
    },
    {
        "uuid": "ae53708435361261be6974f2aa0e3368",
        "title": "茶声",
        "author": "李南金",
        "content": "砌虫唧唧万蝉催，忽有千车捆载来。\n听得松风并涧水，急呼缥色绿瓷杯。",
        "dynasty": "宋",
        "collection_info": null
    }
]