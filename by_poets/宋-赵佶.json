[
    {
        "title": "声声慢 宫梅粉淡",
        "author": "赵佶",
        "content": "宫梅粉淡，岸柳金匀，皇州乍庆春回。\n凤阙端门，棚山彩建蓬莱。\n沈沈洞天向晚，宝舆还、花满钧台。\n轻烟里，算谁将金莲，陆地齐开。\n触处声歌鼎沸，香鞯趁，雕轮隐隐轻雷。\n万家帘幕，千步锦绣相挨。\n银蟾皓月如昼，共乘欢、争忍归来。\n疏钟断，听行歌、犹在禁街。",
        "dynasty": "宋",
        "collection_info": null
    },
    {
        "title": "声声慢 欺寒冲暖",
        "author": "赵佶",
        "content": "欺寒冲暖，占早争春，江梅已破南枝。\n向晚阴凝，偏宜映月临池。\n天然莹肌秀骨，笑等闲、桃李芳菲。\n劳梦想，似玉人羞懒，弄粉妆迟。\n长记行歌声断，犹堪恨，无情塞管频吹。\n寄远丁宁，折赠陇首相思。\n前村夜来雪里，殢东君、须索饶伊。\n烂漫也，算百花、犹自未知。",
        "dynasty": "宋",
        "collection_info": null
    },
    {
        "title": "念奴娇 雅怀素态",
        "author": "赵佶",
        "content": "雅怀素态，向闲中、天与风流标格。\n绿锁窗前湘簟展，终日风清人寂。\n玉子声干，纹楸色净，星点连还直。\n跳丸日月，算应局上销得。\n全似落浦斜晖，寒鸦游鹭，乱点沙汀碛。\n妙算神机，须信道，国手都无勍敌。\n玳席欢馀，芸堂香暖，赢取专良夕。\n桃园归路，烂柯应笑凡客。",
        "dynasty": "宋",
        "collection_info": null
    },
    {
        "title": "醉落魄・一斛珠 无言哽噎",
        "author": "赵佶",
        "content": "无言哽噎。\n看灯记得年时节。\n行行指月行行说。\n愿月常圆，休要暂时缺。\n今年华市灯罗列。\n好灯争柰人心别。\n人前不敢分明说。\n不忍抬头，羞见旧时月。",
        "dynasty": "宋",
        "collection_info": null
    },
    {
        "title": "探春令 帘旌微动",
        "author": "赵佶",
        "content": "帘旌微动，峭寒天气，龙池冰泮。\n杏花笑吐香犹浅。\n又还是、春将半。\n清歌妙舞从头按。\n等芳时开宴。\n记去年、对着东风，曾许不负莺花愿。",
        "dynasty": "宋",
        "collection_info": null
    },
    {
        "title": "聒龙谣 紫阙苕峣",
        "author": "赵佶",
        "content": "紫阙苕峣，绀宇邃深，望极绛河清浅。\n霜月流天，锁穹隆光满。\n水精宫、金锁龙盘，玳瑁帘、玉钩云卷。\n动深思，秋籁萧萧，比人世、倍清燕。\n瑶阶回。\n玉签鸣，渐秘省引水，辘轳声转。\n鸡人唱晓，促铜壶银箭。\n拂晨光、宫柳烟微，荡瑞色、御炉香散。\n从宸游，前后争趋，向金銮殿。",
        "dynasty": "宋",
        "collection_info": null
    },
    {
        "title": "临江仙 过水穿山前去也",
        "author": "赵佶",
        "content": "过水穿山前去也，吟诗约句千馀。\n淮波寒重雨疏疏。\n烟笼滩上鹭，人买就船鱼。\n古寺幽房权且住，夜深宿在僧居。\n梦魂惊起转嗟吁。\n愁牵心上虑，和泪写回书。",
        "dynasty": "宋",
        "collection_info": null
    },
    {
        "title": "月上海棠 孟婆且与我、做些方便",
        "author": "赵佶",
        "content": "孟婆且与我、做些方便。",
        "dynasty": "宋",
        "collection_info": null
    },
    {
        "title": "满庭芳 寰宇清夷",
        "author": "赵佶",
        "content": "寰宇清夷，元宵游豫，为开临御端门。\n暖风摇曳，香气霭轻氛。\n十万钩陈灿锦，钧台外、罗绮缤纷。\n欢声里，烛龙衔耀，黼藻太平春。\n灵鳌，擎采岫，冰轮远驾，初上祥云。\n照万宇嬉游，一视同仁。\n更起维垣大第，通宵宴、调燮良臣。\n从兹庆，都俞庚载，千岁乐昌辰。",
        "dynasty": "宋",
        "collection_info": null
    },
    {
        "title": "眼儿媚 玉京曾忆惜繁华",
        "author": "赵佶",
        "content": "玉京曾忆惜繁华。\n万里帝王家。\n琼林玉殿，朝喧弦管，暮列笙琶。\n花城人去今萧索，春梦绕胡沙。\n家山何处，忍听羌笛，吹彻梅花。",
        "dynasty": "宋",
        "collection_info": null
    },
    {
        "title": "燕山亭 裁翦冰绡",
        "author": "赵佶",
        "content": "裁翦冰绡，打叠数重，冷淡燕脂匀注。\n新样靓妆，艳溢香融，羞杀蕊珠宫女。\n易得凋零，更多少、无情风雨。\n愁苦。\n闲院落凄凉，几番春暮。\n凭寄离恨重重，这双燕，何曾会人言语。\n天遥地远，万水千山，知他故宫何处。\n怎不思量，除梦里、有时会去。\n无据。\n和梦也、有时不做。",
        "dynasty": "宋",
        "collection_info": null
    },
    {
        "title": "失调名 卷起珠帘",
        "author": "赵佶",
        "content": "卷起珠帘。\n看是谁家妃子，收拾金奁。",
        "dynasty": "宋",
        "collection_info": null
    },
    {
        "title": "金莲绕凤楼 绛烛朱笼相随映",
        "author": "赵佶",
        "content": "绛烛朱笼相随映。\n驰绣毂、尘清香衬。\n万金光射龙轩莹。\n绕端门、瑞雷轻振。\n元宵为开圣景。\n严敷坐、观灯锡庆。\n帝家华英乘春兴。\n搴珠帘、望尧瞻舜。",
        "dynasty": "宋",
        "collection_info": null
    },
    {
        "title": "小重山 罗绮生香娇上春",
        "author": "赵佶",
        "content": "罗绮生香娇上春。\n金莲开陆海，艳都城。\n宝舆回望翠峰青。\n东风鼓，吹下半天星。\n万井贺升平。\n行歌花满路，月随人。\n龙楼一点玉灯明。\n箫韶远，高宴在蓬瀛。",
        "dynasty": "宋",
        "collection_info": null
    }
]