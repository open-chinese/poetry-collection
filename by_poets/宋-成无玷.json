[
    {
        "uuid": "0d55f2d974bbdc4ef1129dee6149c55f",
        "title": "洞霄宫",
        "author": "成无玷",
        "content": "我欲观太华，一笑凌险阻。\n灭迹恨未果，衰容遽如许。\n东南岂不佳，泉石閟灵府。\n未访潜山源，且寻天目乳。\n一峰拔地起，离立谁敢侮。\n千岩绝附丽，万壑失媚妩。\n有如人中杰，羞与绛灌伍。\n翠箬藏丹砂，石洞飞白鼠。\n游人倦登陟，异境何由睹。\n振衣临绝顶，云外听天语。\n仙人傥予迎，从此遂轻举。",
        "dynasty": "宋",
        "collection_info": null
    }
]