[
    {
        "title": "水龙吟 镇淮楼下旌旗",
        "author": "翁溪园",
        "content": "镇淮楼下旌旗，晶明辉映云山阁。\n宸旒倚重，折冲千里，无逾秋壑。\n缓带清裘，纶巾羽扇，从容筹略。\n使毡裘胆破，丁宁边吏，无生事，空沙漠。\n二十四桥风月，称迷楼、卷尽帘箔。\n绂麟华旦，饱吟玉蕊，款簪金药。\n驿骑朝驰，宝鞍赍赐，御筵宣押。\n更赐环促召，中书入令，作汾阳郭。",
        "dynasty": "宋",
        "collection_info": null
    },
    {
        "title": "水调歌头 丹鹤结青士",
        "author": "翁溪园",
        "content": "丹鹤结青士，玄鹿侍苍官。\n寿仙堂下，应伴凫舄戏莱斑。\n麟记当年绣绂，燕剪今朝彩胜，淑气逐椒盘。\n孕毓阳和粹，独占一春先。\n平淮了，勋业盛，傲东山。\n中原犹待经略，趣诏凤池还。\n更数尧阶五荚，又上华封三祝，千载圣须贤。\n即拜玉枝赐，长冠紫宸班。",
        "dynasty": "宋",
        "collection_info": null
    },
    {
        "title": "沁园春 记得花筵",
        "author": "翁溪园",
        "content": "记得花筵，巧夕星河，初度女牛。\n更四双蓂荚，十分桂魄，中元佳致，妆点初秋。\n蔼蔼非烟，蒙蒙如雾，锦水郁葱佳气浮。\n人人道，是王孙帝胄，今日生朝。\n银潢万叶源流。\n见一点长庚辉绛霄。\n似东平为善，河间献雅，风流酝藉，西汉诸刘。\n恰遇称觞，蓬壶歌缓，满酌蒲萄双玉舟。\n椿松等算，年年醉傲，花马金裘。",
        "dynasty": "宋",
        "collection_info": null
    },
    {
        "title": "洞仙歌 几番梅雨",
        "author": "翁溪园",
        "content": "几番梅雨，蒲风过、端阳后。\n细数月轮，犹待双蓂秀。\n戏彩华堂宴，设帨朱门右。\n酌金荷，争献寿。\n蟠桃新熟，阿母齐长久。\n一门奋建，攀桂客、无双手。\n好事来春在，杏苑联蓝绶。\n应继琼林董，却胜燕山窦。\n夸盛事、真罕有。\n金花封诰，管取重重受。",
        "dynasty": "宋",
        "collection_info": null
    },
    {
        "title": "踏莎行 蓂荚飞双",
        "author": "翁溪园",
        "content": "蓂荚飞双，桂分缺二。\n金风已肃深秋意。\n萱庭戏彩恰称觞，蕊宫仙子天台裔。\n鹤发童颜，龟龄福备。\n孩儿书额添三字。\n常将机训付儿孙，取青行拥潘舆侍。",
        "dynasty": "宋",
        "collection_info": null
    },
    {
        "title": "紫姑仙为诗索和因用其韵赠范法官  其一",
        "author": "翁溪园",
        "content": "五云楼阁阆风高，玉女轻轻月下敲。\n軿御为人催凤驾，功名报我在螭坳。\n寒灰草出千言妙，爇烬诚由一念交。\n何事赋诗征速和，一吟聊解子云嘲。",
        "dynasty": "宋",
        "collection_info": null
    },
    {
        "title": "紫姑仙为诗索和因用其韵赠范法官  其二",
        "author": "翁溪园",
        "content": "范君仙吏术何高，欲祷灵扃祇一敲。\n借箸立谈神斡运，画灰成字势盘坳。\n三钱舞卜堪为侣，五斗师来可缔交。\n神力也须人力附，寄言诗将莫轻嘲。",
        "dynasty": "宋",
        "collection_info": null
    },
    {
        "title": "赠谈命江文魁",
        "author": "翁溪园",
        "content": "刮眼相逢四五秋，知君艺出万人头。\n但看巨轴藏盈袖，不信行囊尚弊裘。\n建阁程生藏瑞墨，买田张衍寄英游。\n从来有术高天下，莫但人谋当自谋。",
        "dynasty": "宋",
        "collection_info": null
    },
    {
        "title": "赠易数胡一鑑",
        "author": "翁溪园",
        "content": "招牌名一鑑，数学得来真。\n以子胸中易，照他天下人。\n穷通窥见影，贤佞写成神。\n莫但为人监，回光监子身。",
        "dynasty": "宋",
        "collection_info": null
    },
    {
        "title": "寿刘上舍将仕  其一",
        "author": "翁溪园",
        "content": "鲁台昨夜已书云，喜报今朝纪绂麟。\n五色祲呈迎瑞气，一阳道长庆亨辰。\n定知昴宿钟英质，须信长庚现后身。\n敢效髯秦诗格献，蓂敷十一寿千春。",
        "dynasty": "宋",
        "collection_info": null
    },
    {
        "title": "寿刘上舍将仕  其二",
        "author": "翁溪园",
        "content": "英声璧水早年蜚，官样文章价久驰。\n汉殿紫荷应有种，燕山丹桂又传枝。\n名驹行作铨闱冠，文虎因须锁试知。\n他日汪黄推榜首，立身事业尽优为。",
        "dynasty": "宋",
        "collection_info": null
    }
]