[
    {
        "uuid": "8e8427e50ef818c8ebd7121a5f812af9",
        "title": "惜黄花 雁声晚断",
        "author": "许将",
        "content": "雁声晚断。\n寒宵云卷。\n正一枝开，风前看，月下见。\n花占千花上，香笑千香浅。\n化工与、最先裁翦。\n谁把瑶林，闲抛江岸。\n恁素英浓，芳心细，意何限。\n不恨宫妆色，不怨吹羌管。\n恨天远、恨春来晚。",
        "dynasty": "宋",
        "collection_info": null
    },
    {
        "uuid": "16cb053bdbf0ceaaea0c4d7d5aadae1a",
        "title": "临江仙 圣主临轩亲策试",
        "author": "许将",
        "content": "圣主临轩亲策试，集英佳气葱葱。\n鸣鞘声震未央宫。\n卷帘龙影动，挥翰御烟浓。\n上第归来何事好，迎人花面争红。\n蓝袍香散六街风。\n一鞭春色里，骄损玉花骢。",
        "dynasty": "宋",
        "collection_info": null
    },
    {
        "uuid": "d6de8b5d76ec2acf04b3f8e02700f7db",
        "title": "成都运司西园亭诗 西园",
        "author": "许将",
        "content": "高牙负北郭，芳园路西转。\n鸟鸣恋故木，兰茁归新畹。\n坐延花景深，行倚筇枝软。\n翳然思林木，会心不在远。",
        "dynasty": "宋",
        "collection_info": null
    },
    {
        "uuid": "a6951d9ec02093b8458f27f0bc2d736f",
        "title": "成都运司西园亭诗 玉溪堂",
        "author": "许将",
        "content": "朱堂俯玉溪，玉溪清且幽。\n从公暂偃息，抚景空夷犹。\n浮云冠圆岛，白日回方流。\n抵此有光碧，何必昆崙洲。",
        "dynasty": "宋",
        "collection_info": null
    },
    {
        "uuid": "d94203bbd299020e7ba2976aa368bf32",
        "title": "成都运司西园亭诗 雪峰楼",
        "author": "许将",
        "content": "重楼起城阴，乘高望四极。\n列峰横青天，飞雪千里积。\n疑是空素山，冬夏海中白。\n莫怪频东向，上有思归客。",
        "dynasty": "宋",
        "collection_info": null
    },
    {
        "uuid": "2feabb1f28fa5defaa35572c2398ae61",
        "title": "成都运司西园亭诗 海棠轩",
        "author": "许将",
        "content": "海棠冠蜀花，此轩花尤冠。\n红云簇蕊细，渌水照叶嫩。\n倚粧宫粉聚，迭绮霞光散。\n雨泪点春风，应怀上林怨。",
        "dynasty": "宋",
        "collection_info": null
    },
    {
        "uuid": "7cc327c3482f25e109ba1b96f8cf46d7",
        "title": "成都运司西园亭诗 月台",
        "author": "许将",
        "content": "蜀地山四维，益州平如掌。\n纍台鬰临风，坐看月宵上。\n稍出丛木末，始发众籁爽。\n兹焉暂游目，一览天地广。",
        "dynasty": "宋",
        "collection_info": null
    },
    {
        "uuid": "eb227ee036523eb8d3724189ccd98d73",
        "title": "成都运司西园亭诗 翠锦亭",
        "author": "许将",
        "content": "阑干窦溜长，䆗窱空埃静。\n修林密总翠，尽得锦城景。\n云舒青青色，风散骚骚影。\n未为夜行人，共此昼夜永。",
        "dynasty": "宋",
        "collection_info": null
    },
    {
        "uuid": "7bb1544e8a6cb21563d2e180062dfbaf",
        "title": "成都运司西园亭诗 潺玉亭",
        "author": "许将",
        "content": "引泉注清渠，潺潺潄寒玉。\n侧出阆风迟，骤惊江雨速。\n飞濑乍扬白，樛木细涵绿。\n昼夜声不止，肯效楚人哭。",
        "dynasty": "宋",
        "collection_info": null
    },
    {
        "uuid": "6200229019acdc6a6698353c90553c45",
        "title": "成都运司西园亭诗 茅庵",
        "author": "许将",
        "content": "茅茨以为庵，环顾萧然虚。\n内乐苟自足，容人即有余。\n旁依修竹密，上翳青松株。\n勿言此中陋，中有君子居。",
        "dynasty": "宋",
        "collection_info": null
    },
    {
        "uuid": "1a9cf49ce23762485804c04d0d1debe8",
        "title": "成都运司西园亭诗 水阁",
        "author": "许将",
        "content": "飞阁出方池，修竹见空莽。\n低临花坞近，平觉春波长。\n返景澄余晖，夕阴带浮爽。\n从容观鱼乐，不减游濠上。",
        "dynasty": "宋",
        "collection_info": null
    },
    {
        "uuid": "99e0d1aba930787b92655d268262a898",
        "title": "成都运司西园亭诗 小亭",
        "author": "许将",
        "content": "翩然沟上亭，左右相映带。\n修柟列翠幄，长松偃高盖。\n地褊景逾宽，处约志弥泰。\n谁知坐啸间，心游万物外。",
        "dynasty": "宋",
        "collection_info": null
    },
    {
        "uuid": "9b6976a8b0aa1509b854d6fb0d02e0bb",
        "title": "游东山和程大卿师孟",
        "author": "许将",
        "content": "东山十里復溪流，远客时时骋望愁。\n泉近榴花深洞口，亭开狮子旧峰头。\n一州旗色天边出，三馆芸香海上留。\n南北共歌公所憩，独嗟无计共英游。",
        "dynasty": "宋",
        "collection_info": null
    },
    {
        "uuid": "36d28c8b7947f1d07edd7ffd319632b1",
        "title": "东山碧巌亭",
        "author": "许将",
        "content": "旧室曾留古岸边，新亭同赏碧巌前。\n日生狮子峰头树，烟伴榴花洞口泉。\n黄叶入秋山出地，白云临晓海乘天。\n飘然踪迹今何定，别去江湖又一年。",
        "dynasty": "宋",
        "collection_info": null
    },
    {
        "uuid": "45b0c0c801d1cbff7d5009afa54449fb",
        "title": "留题徐真君祠堂东西二室",
        "author": "许将",
        "content": "上得山来过石门，谒灵特地乞真言。\n再三许我前程事，敢不留诗荷圣恩。",
        "dynasty": "宋",
        "collection_info": null
    },
    {
        "uuid": "fb335805369b212ac2e02f9baa2198dd",
        "title": "留题积善院",
        "author": "许将",
        "content": "为爱山居乐，居山又忆家。\n菊黄来日蕊，梅白去时花。\n水阔离情远，霜晴别恨赊。\n前程回首望，空指暮天霞。",
        "dynasty": "宋",
        "collection_info": null
    },
    {
        "uuid": "fe438fda1ba1b6cf58f1bcdfe5828a4e",
        "title": "真珠",
        "author": "许将",
        "content": "蔌蔌圆英淡粉粧，肯随桃杏媚韶光。\n金刀不到春风外，草密林深只自香。",
        "dynasty": "宋",
        "collection_info": null
    },
    {
        "uuid": "1e61d85bb19cb80271b0ae18a4ea4562",
        "title": "端午帖子",
        "author": "许将",
        "content": "江中今日成龙鑑，苑外多年废鹭坡。\n合照干坤共作镜，放生河海尽为池。",
        "dynasty": "宋",
        "collection_info": null
    },
    {
        "uuid": "42d861318f2f0b30f5e9e8a32f5ef080",
        "title": "观澜亭",
        "author": "许将",
        "content": "危亭高处倚岩隈，西望蒲菖海浪回。\n山戴鰲头天外出，水浮鳅穴地中来。\n千重侧崦扶摇没，万里分流混沌开。",
        "dynasty": "宋",
        "collection_info": null
    },
    {
        "uuid": "c51585ee1c438c51f0b833e2aa2641f4",
        "title": "能仁禅寺",
        "author": "许将",
        "content": "峭壁半寒空，丛林甲海东。\n荡深无过雁，湫小有游龙。\n屏石高三面，楼峰更一重。\n客心留不得，归听晓霜钟。",
        "dynasty": "宋",
        "collection_info": null
    },
    {
        "uuid": "9e9c824d9e16514032b8e35ff257330b",
        "title": "句  其一",
        "author": "许将",
        "content": "昨夜虎入我园，明年我作状元。",
        "dynasty": "宋",
        "collection_info": null
    },
    {
        "uuid": "8f80eeebfbf2e2c88066feea3be00bb1",
        "title": "句  其二",
        "author": "许将",
        "content": "三素云飞依北极，九农星正见南方。",
        "dynasty": "宋",
        "collection_info": null
    },
    {
        "uuid": "a51123d8f24d9e64524b62ad316f41a5",
        "title": "句  其三",
        "author": "许将",
        "content": "楼台随地尽，江海与天浮。",
        "dynasty": "宋",
        "collection_info": null
    }
]