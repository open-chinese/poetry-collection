[
    {
        "uuid": "01d8981e3b9fb08b043e86e034d732ff",
        "title": "偈颂一百零一首  其一",
        "author": "释慧性",
        "content": "万迭峯峦秀，清虚杳霭间。\n跨门一句子，拟议隔重关。",
        "dynasty": "宋",
        "collection_info": null
    },
    {
        "uuid": "89a40075b86f7819bbb1a6c1b04a403e",
        "title": "偈颂一百零一首  其二",
        "author": "释慧性",
        "content": "指天指地，有甚巴鼻。\n目顾四方，不知失利。\n累及后代儿孙，以此递相钝置。",
        "dynasty": "宋",
        "collection_info": null
    },
    {
        "uuid": "1a594790587006b7306f7ef383bdc5ad",
        "title": "偈颂一百零一首  其三",
        "author": "释慧性",
        "content": "电激雷奔，以毒攻毒。\n撒土抛沙，拗直作曲。\n箇裏翻身控角弓，谁能背手抽金镞。",
        "dynasty": "宋",
        "collection_info": null
    },
    {
        "uuid": "b6b9fb85c881f480ccd2b23e8f3cde3e",
        "title": "偈颂一百零一首  其四",
        "author": "释慧性",
        "content": "不知立处高多少，回头四顾白云低。\n等闲移步毗卢顶，拽转南辰安向西。",
        "dynasty": "宋",
        "collection_info": null
    },
    {
        "uuid": "616567aefd5a45c2828a86478325c983",
        "title": "偈颂一百零一首  其五",
        "author": "释慧性",
        "content": "要入牯牛队，还披水牯皮。\n全身行异类，拽杷又牵犁。",
        "dynasty": "宋",
        "collection_info": null
    },
    {
        "uuid": "9856a10375d4aa2552c79d5ebc1a72b7",
        "title": "偈颂一百零一首  其六",
        "author": "释慧性",
        "content": "行尽迢迢路，无山不是家。\n跨门一句子，拟议隔天涯。",
        "dynasty": "宋",
        "collection_info": null
    },
    {
        "uuid": "3a7074c9e04957f81c113489ab81422b",
        "title": "偈颂一百零一首  其七",
        "author": "释慧性",
        "content": "有语中无语，达磨九年空面壁。\n无语中有语，空生岩畔花狼藉。\n南斗八，北斗七。",
        "dynasty": "宋",
        "collection_info": null
    },
    {
        "uuid": "bfca3903b9cd7135531f145d8d24ee93",
        "title": "偈颂一百零一首  其八",
        "author": "释慧性",
        "content": "哑却我口秃我舌，明眼衲僧难辨别。\n今朝撒向诸人前，须弥灯王笑不彻。",
        "dynasty": "宋",
        "collection_info": null
    },
    {
        "uuid": "3afb0268ecda9554da675a437837dea5",
        "title": "偈颂一百零一首  其九",
        "author": "释慧性",
        "content": "天寒日短，三平二满。\n虎咬大虫，雄鷄生卵。",
        "dynasty": "宋",
        "collection_info": null
    },
    {
        "uuid": "eee17b94c87a0febfa58fbbe7809c841",
        "title": "偈颂一百零一首  其一○",
        "author": "释慧性",
        "content": "言发非声，舌头无骨。\n色前不物，狐狸恋窟。",
        "dynasty": "宋",
        "collection_info": null
    },
    {
        "uuid": "99984b5a49a9da570495e3a099ea21f6",
        "title": "偈颂一百零一首  其一一",
        "author": "释慧性",
        "content": "新梅雪裏依稀拆，爱日窗前迤逦长。\n漏泄东君好消息，分明遍界不能藏。\n但得到家田地稳，更无佛法可商量。",
        "dynasty": "宋",
        "collection_info": null
    },
    {
        "uuid": "cec0f206acc373022cac027e954f93f5",
        "title": "偈颂一百零一首  其一二",
        "author": "释慧性",
        "content": "乌牙绝顶，结制安居。\n包罗万有，吞却十虚。\n切忌从它觅，迢迢与我疎。",
        "dynasty": "宋",
        "collection_info": null
    },
    {
        "uuid": "5229bd98022585e76bd29217da6882fc",
        "title": "偈颂一百零一首  其一三",
        "author": "释慧性",
        "content": "往来无间，动静一源。\n瞥然而往，瞥然而还。\n大方无内无外，管甚新年旧年。\n归来偃卧青松下，只这些儿妙不传。",
        "dynasty": "宋",
        "collection_info": null
    },
    {
        "uuid": "283d95dadf4698820b4fc3fc2a609f96",
        "title": "偈颂一百零一首  其一四",
        "author": "释慧性",
        "content": "方挹新春，又迎朱夏。\n山不为高，水不为下。\n梅雨连绵，虚空贴卦。\n浸烂石乌龟，黄梅添话欛。\n乌牙峯顶浪滔天，犀牛扇子增高价。",
        "dynasty": "宋",
        "collection_info": null
    },
    {
        "uuid": "100d69f8d189f76f0121c849372e86f2",
        "title": "偈颂一百零一首  其一五",
        "author": "释慧性",
        "content": "秋风清，秋月白。\n雁过长空，蝉噪庭柏。\n踢出铁昆崘，大机要顿发。\n好肉剜疮，覻着即瞎。\n隔山人唱太平歌，元是胡笳十八拍。",
        "dynasty": "宋",
        "collection_info": null
    },
    {
        "uuid": "77e624302fafe11f3b4e9d0f57005b6c",
        "title": "偈颂一百零一首  其一六",
        "author": "释慧性",
        "content": "爽气生襟袂，清飈袭四维。\n白云抱幽石，冷淡更清奇。\n玲珑八面自回合，峭峻一方谁敢窥。",
        "dynasty": "宋",
        "collection_info": null
    },
    {
        "uuid": "1f607536805117101cc451ddc60905f4",
        "title": "偈颂一百零一首  其一七",
        "author": "释慧性",
        "content": "毒蛇头上能揩痒，正是吾家跳竈儿。\n窃得这些穷伎俩，白拈手裏觅便宜。\n万仞崖头独足立，头长三尺知是谁。",
        "dynasty": "宋",
        "collection_info": null
    },
    {
        "uuid": "23e6712707e8b4b0b82d901b7935d554",
        "title": "偈颂一百零一首  其一八",
        "author": "释慧性",
        "content": "十五日已前，一冬二冬，叉手当胸。\n十五日已后，背手抽金镞，翻身控角弓。\n正当十五日，风从虎兮云从龙，抬眸鹞子过辽东。",
        "dynasty": "宋",
        "collection_info": null
    },
    {
        "uuid": "5f40ddcbd1e9f0c482cefb72db4501c3",
        "title": "偈颂一百零一首  其一九",
        "author": "释慧性",
        "content": "春行万国春无迹，腊雪消残始见功。\n头头应现，处处流通。\n木马泥牛吼，花柳撼春风。",
        "dynasty": "宋",
        "collection_info": null
    },
    {
        "uuid": "2ff95afa68ac59f6746b58460237b8fc",
        "title": "偈颂一百零一首  其二○",
        "author": "释慧性",
        "content": "春山青，春水绿。\n草茸茸，花簇簇。\n若能丧尽目前机，便见庐山真面目。",
        "dynasty": "宋",
        "collection_info": null
    },
    {
        "uuid": "531b1b52e9837854e2c29f7c3626670d",
        "title": "偈颂一百零一首  其二一",
        "author": "释慧性",
        "content": "元宵正月半，是处金莲现。\n贪看灯明佛，蹉过新罗箭。\n闪电光中，聊通一线。",
        "dynasty": "宋",
        "collection_info": null
    },
    {
        "uuid": "49c18c8b06e2649adf73dd27f871d4da",
        "title": "偈颂一百零一首  其二二",
        "author": "释慧性",
        "content": "法社栋梁，丛林纲纪。\n全杀全活，建立宗旨。\n双放双收，总在这裏。\n虎啸风生，龙吟雾起。\n大家扶起破砂盆，无限清风来未已。",
        "dynasty": "宋",
        "collection_info": null
    },
    {
        "uuid": "04e7e3563510a2a163bc953e76879cc4",
        "title": "偈颂一百零一首  其二三",
        "author": "释慧性",
        "content": "句中句，绝露布。\n闪电裏，分缁素。",
        "dynasty": "宋",
        "collection_info": null
    },
    {
        "uuid": "964221f83451328b7585dc51e8199d38",
        "title": "偈颂一百零一首  其二四",
        "author": "释慧性",
        "content": "向上一路滑，壁立万仞崄。\n石火电光钝，定干坤句错。\n水牯牛常甘水草，麒麟只有一隻角，千手大悲难摸索。",
        "dynasty": "宋",
        "collection_info": null
    },
    {
        "uuid": "a4b18b2a1fcd1ffb68370f30f6f3e438",
        "title": "偈颂一百零一首  其二五",
        "author": "释慧性",
        "content": "主中宾，宾中主，南山大虫元是虎。\n踢起眉毛着眼看，闪电光中急荐取，发机须是千钧弩。",
        "dynasty": "宋",
        "collection_info": null
    },
    {
        "uuid": "4c3f92086692f3c31e82eea9de69c99c",
        "title": "偈颂一百零一首  其二六",
        "author": "释慧性",
        "content": "知有底人，眼中着屑。\n尽底掀翻，只得一橛。\n堪笑巴陵老古锥，解道银椀裏盛雪。",
        "dynasty": "宋",
        "collection_info": null
    },
    {
        "uuid": "4817bd8bd82b0851519f4c0e41f8488c",
        "title": "偈颂一百零一首  其二七",
        "author": "释慧性",
        "content": "归宗见成行货，别无单传心要。\n二时展钵开单，逐日痾屎送尿。\n饥餐渴饮一般，露柱灯笼大笑。\n毗婆尸佛早留心，直至而今不得妙。",
        "dynasty": "宋",
        "collection_info": null
    },
    {
        "uuid": "ef3e1618dabc3c0c75bb1dd212209633",
        "title": "偈颂一百零一首  其二八",
        "author": "释慧性",
        "content": "风萧萧兮疎林叶落，月皎皎兮虎啸猿啼。\n或闻或见，或悟或迷。\n会与不会，脱体全提，鼻孔元是向下垂。",
        "dynasty": "宋",
        "collection_info": null
    },
    {
        "uuid": "062a06937b9be34e047f90b0045a3c9e",
        "title": "偈颂一百零一首  其二九",
        "author": "释慧性",
        "content": "一叶落，天下秋。\n一尘起，大地收。\n明明祖师意，明明百草头。\n相头买帽，看楼打楼，更嫌何处不风流。",
        "dynasty": "宋",
        "collection_info": null
    },
    {
        "uuid": "6b85e39028ec0d4a64cf95a0d2d5ae18",
        "title": "偈颂一百零一首  其三○",
        "author": "释慧性",
        "content": "秋色连天浄，秋花满地香。\n圆通门大启，切忌错商量。",
        "dynasty": "宋",
        "collection_info": null
    },
    {
        "uuid": "358954973b52292ca068ed9aea7880a4",
        "title": "偈颂一百零一首  其三一",
        "author": "释慧性",
        "content": "丹霞烧木佛，院主眉鬚落。\n两箇无孔铁锤，彼此将错就错。\n焦砖打着连底冻，笑它普化摇铃铎。",
        "dynasty": "宋",
        "collection_info": null
    },
    {
        "uuid": "3bbc380f0a5fa00af30507df2b52b1e4",
        "title": "偈颂一百零一首  其三二",
        "author": "释慧性",
        "content": "雪覆千山，孤峯不白。\n突出难辨，覻着则瞎。\n铁树花开，冰河焰发。\n不萌枝上月三更，切忌龙门遭点额。",
        "dynasty": "宋",
        "collection_info": null
    },
    {
        "uuid": "56e1de266b61bbd7abc330e8ca9d0b73",
        "title": "偈颂一百零一首  其三三",
        "author": "释慧性",
        "content": "摇唇鼓舌，展事投机。\n千佛出世，不通忏悔。\n焦巴焦巴，有叶无丫。\n长天秋水，孤鹜落霞。",
        "dynasty": "宋",
        "collection_info": null
    },
    {
        "uuid": "91ef245b370317cdfccb54768114e15a",
        "title": "偈颂一百零一首  其三四",
        "author": "释慧性",
        "content": "归宗无法可商量，独掇单提不覆藏。\n有问西来端的意，天寒日短夜偏长。",
        "dynasty": "宋",
        "collection_info": null
    },
    {
        "uuid": "8a830d7b8e84597b7d75fa82aa092b41",
        "title": "偈颂一百零一首  其三五",
        "author": "释慧性",
        "content": "指天指地独称尊，搅动干坤海岳昏。\n自从赚杀人无数，直至而今无脑门。",
        "dynasty": "宋",
        "collection_info": null
    },
    {
        "uuid": "1841f4c9805849e7cb2dcc3923c3f31d",
        "title": "偈颂一百零一首  其三六",
        "author": "释慧性",
        "content": "雨过长空，檐头滴滴。\n觌面相呈，人信不及。\n信得及，万古长空元不湿。",
        "dynasty": "宋",
        "collection_info": null
    },
    {
        "uuid": "cb12b40539b1fa3fc59d1e112dc56e3a",
        "title": "偈颂一百零一首  其三七",
        "author": "释慧性",
        "content": "一即一切，一切即一。\n拈青玉峡，向焦螟眼中。\n撮大地来，如粟米粒。\n会则事同一家，不会则知我受屈。",
        "dynasty": "宋",
        "collection_info": null
    },
    {
        "uuid": "44cc9818b5ae0dd2cee92fe4fcd51e54",
        "title": "偈颂一百零一首  其三八",
        "author": "释慧性",
        "content": "独标万象，物外宣扬。\n天长地久，地久天长。",
        "dynasty": "宋",
        "collection_info": null
    },
    {
        "uuid": "0818c23f7585d266a717ac42050d7a3e",
        "title": "偈颂一百零一首  其三九",
        "author": "释慧性",
        "content": "无作无为，无说无示。\n可以济群，类统万邦。\n同六虚，融三际，此是吾家第一义。",
        "dynasty": "宋",
        "collection_info": null
    },
    {
        "uuid": "5e89c8213ff808f8d9ae26a09dcbceff",
        "title": "偈颂一百零一首  其四○",
        "author": "释慧性",
        "content": "瀑布悬崖落半空，等闲平步广寒宫。\n乘时坐断孤峯顶，千圣从教立下风。",
        "dynasty": "宋",
        "collection_info": null
    },
    {
        "uuid": "ace8194fe2dcca4b6fe17c0f0a539519",
        "title": "偈颂一百零一首  其四一",
        "author": "释慧性",
        "content": "祖祢不了，儿孙遭累。\n祝着磕着，无处回避。\n不辞礼拜烧香，也要递相钝置。",
        "dynasty": "宋",
        "collection_info": null
    },
    {
        "uuid": "ff26b8b048bd28638d6462d1d403de5a",
        "title": "偈颂一百零一首  其四二",
        "author": "释慧性",
        "content": "作家炉鞴，本分钳锤。\n不用埋兵施陷虎，白拈手裏觅便宜。",
        "dynasty": "宋",
        "collection_info": null
    },
    {
        "uuid": "685370d3f60a44228b572a91f8bf46d3",
        "title": "偈颂一百零一首  其四三",
        "author": "释慧性",
        "content": "喝散白云，穿开碧落。\n一步阔一步，一着高一着。",
        "dynasty": "宋",
        "collection_info": null
    },
    {
        "uuid": "a333c38396a7dee266c12ade5a7be2e5",
        "title": "偈颂一百零一首  其四四",
        "author": "释慧性",
        "content": "未举先知孰与论，掀腾海岳动干坤。\n崄崖句裏翻身转，盘走珠兮珠走盘。",
        "dynasty": "宋",
        "collection_info": null
    },
    {
        "uuid": "62b82a905f8f027ba6826f0152b87d2c",
        "title": "偈颂一百零一首  其四五",
        "author": "释慧性",
        "content": "一真含法界，大用等虚空。\n千祥如雾集，万善若云臻。\n用祝吾皇无量寿，天高无极地无穷。",
        "dynasty": "宋",
        "collection_info": null
    },
    {
        "uuid": "584009ec8e93a17ac4db38f2a213a7ab",
        "title": "偈颂一百零一首  其四六",
        "author": "释慧性",
        "content": "郊原雨过，春日熙熙。\n桃红李白，发最上机。\n哑却口，落尽眉。\n就中一曲江南好，芦管迎风撩乱吹。",
        "dynasty": "宋",
        "collection_info": null
    },
    {
        "uuid": "330c7626e007600e56224b176ef35e75",
        "title": "偈颂一百零一首  其四七",
        "author": "释慧性",
        "content": "声前一句，十方显露。\n佛祖不知，衲僧罔措。",
        "dynasty": "宋",
        "collection_info": null
    },
    {
        "uuid": "e9380947978d2d0dbc73c48f6af80da0",
        "title": "偈颂一百零一首  其四八",
        "author": "释慧性",
        "content": "万壑千岩，云霞锁雾。\n洞然明白，觌面分付。\n鴈影落寒潭，孤舟横野渡。",
        "dynasty": "宋",
        "collection_info": null
    },
    {
        "uuid": "bbf301c6c2b9d171f95d29771d03eee6",
        "title": "偈颂一百零一首  其四九",
        "author": "释慧性",
        "content": "毗卢师，法身主，纵夺临机些子许。\n目前分付与阿谁，踢起眉毛急荐取。",
        "dynasty": "宋",
        "collection_info": null
    },
    {
        "uuid": "b505168d07b826bad31f43c0ead914b3",
        "title": "偈颂一百零一首  其五○",
        "author": "释慧性",
        "content": "去圣时遥，人多懈怠。\n逆则生嗔，顺则生爱。\n不嗔不爱，东海剪刀，西番布袋。\n解脱门头紧着关，休夸铺席无人买。\n脑后见腮，和赃捉败。",
        "dynasty": "宋",
        "collection_info": null
    },
    {
        "uuid": "f53b488f73fcb6f2657267557849d716",
        "title": "偈颂一百零一首  其五一",
        "author": "释慧性",
        "content": "一番秋雨一番凉，道路无尘野菊香。\n翻笑昔年陶令尹，攒眉归去错商量。\n恁么不恁么，破镜不重光。\n若把拈花微笑是，切忌将奴唤作郎。",
        "dynasty": "宋",
        "collection_info": null
    },
    {
        "uuid": "ac82d254d753f5740a3e31b14c00f424",
        "title": "偈颂一百零一首  其五二",
        "author": "释慧性",
        "content": "鼓没絃琴，吹无孔笛。\n共乐尧年同舜日，达磨九年空面壁。",
        "dynasty": "宋",
        "collection_info": null
    },
    {
        "uuid": "785986f719698b9246f98c525d17d33e",
        "title": "偈颂一百零一首  其五三",
        "author": "释慧性",
        "content": "久雨不晴，纔晴又雨。\n阴阳交泰，万物得所。\n明明百草头，能为万象主。\n觌面相呈，切忌莽卤。",
        "dynasty": "宋",
        "collection_info": null
    },
    {
        "uuid": "3728944fb0f45182f63020209c32bd7b",
        "title": "偈颂一百零一首  其五四",
        "author": "释慧性",
        "content": "秋风离离，秋色依依。\n秋云淡伫，秋月分辉。\n篆不雕之心印，状似铁牛之机。\n阿呵呵，力咄希，再三捞摝始应知。",
        "dynasty": "宋",
        "collection_info": null
    },
    {
        "uuid": "2d52f02e1d643fdceaea3fba7be07b6b",
        "title": "偈颂一百零一首  其五五",
        "author": "释慧性",
        "content": "月挂长空，孤峯独宿。\n幽鸟数声清，白云断处续。\n佛眼难窥，拗直作曲。\n羚羊挂角绝踪由，无限清风生八极。",
        "dynasty": "宋",
        "collection_info": null
    },
    {
        "uuid": "9172ca4eace27e4e7185079aa890d16f",
        "title": "偈颂一百零一首  其五六",
        "author": "释慧性",
        "content": "是句亦刬，非句亦刬。\n瞒瞒顸顸，生铁门限。\n如斯出世为人，瞎却衲僧正眼。\n子细捡点将来，也是徐六担板。",
        "dynasty": "宋",
        "collection_info": null
    },
    {
        "uuid": "ad83adc17ceb4d13c4c8beb2b1fe1c91",
        "title": "偈颂一百零一首  其五七",
        "author": "释慧性",
        "content": "瞿昙夜半见明星，碓觜挑开眼裏筋。\n四十九年无畏说，至今错认定盘星。\n将头不猛，带累三军。\n曹溪波浪如相似，无限平人被陆沈。",
        "dynasty": "宋",
        "collection_info": null
    },
    {
        "uuid": "68a96a00c563ef947582b4109491246c",
        "title": "偈颂一百零一首  其五八",
        "author": "释慧性",
        "content": "草离离，烟漠漠，雨如膏，云如鹤。\n说了也，错错错。\n五老峯高彻骨寒，野猿啼断山月落。",
        "dynasty": "宋",
        "collection_info": null
    },
    {
        "uuid": "315362b3af7f5cbde0fd3f2fa48b0f0c",
        "title": "偈颂一百零一首  其五九",
        "author": "释慧性",
        "content": "天得一，地得一，王得一兮无等匹。\n一得一，又何必，闪电光中加霹雳。\n朝来细雨洒危层，八面风清照红日。",
        "dynasty": "宋",
        "collection_info": null
    },
    {
        "uuid": "77772fbb0d827d3782db46226218c7d5",
        "title": "偈颂一百零一首  其六○",
        "author": "释慧性",
        "content": "大包无外，细入无间。\n内外绝瑕疵，古今无背面。\n森罗万象影中藏，四圣六凡光裏现。\n分明常在诸人前，未审诸人见不见，铁壁银山通一线。",
        "dynasty": "宋",
        "collection_info": null
    },
    {
        "uuid": "5d3c8aacb4e0caf5dca992b406959188",
        "title": "偈颂一百零一首  其六一",
        "author": "释慧性",
        "content": "雪埋松径，梅着寒梢。\n露倮倮，赤洒洒，独孤标。\n寒山逢拾得，抚掌笑呵呵。",
        "dynasty": "宋",
        "collection_info": null
    },
    {
        "uuid": "c6d1c55613679c1241cec88026504596",
        "title": "偈颂一百零一首  其六二",
        "author": "释慧性",
        "content": "初三十一，中九下七。\n更不囊藏，当阳拈出。\n一气转洪钧，八方开寿域。",
        "dynasty": "宋",
        "collection_info": null
    },
    {
        "uuid": "d6033282cdb7bff9665019f9097bf1e5",
        "title": "偈颂一百零一首  其六三",
        "author": "释慧性",
        "content": "心月孤圆，清光皎洁。\n吞尽十方空，银椀裏盛雪。\n本光瑞如此，笑倒灯明佛。",
        "dynasty": "宋",
        "collection_info": null
    },
    {
        "uuid": "24a9542d6bab11a0d3d92999eecc7621",
        "title": "偈颂一百零一首  其六四",
        "author": "释慧性",
        "content": "本犀花散一山秋，更约清风作胜游。\n笑傲幽香翻叶底，西来祖意在枝头。\n没回互，兴悠悠，辽天鼻孔齐穿却，更嫌何处不风流。",
        "dynasty": "宋",
        "collection_info": null
    },
    {
        "uuid": "26f4d48d0a2b0e32f996ae29a58fdead",
        "title": "偈颂一百零一首  其六五",
        "author": "释慧性",
        "content": "杀人刀，活人剑，劈破虚空成两片。\n千妖百怪尽潜踪，万象森罗光影现。\n艾人与门神，端的见不见。\n拄杖子聊通一线。",
        "dynasty": "宋",
        "collection_info": null
    },
    {
        "uuid": "50b7b329fda2dc6e5e41a22a13946abd",
        "title": "偈颂一百零一首  其六六",
        "author": "释慧性",
        "content": "有结有解俱错，到底无绳自缚。\n一夏九十日终，箇箇眉鬚堕落。\n入水长人，填沟塞壑。\n相逢只解那斯祁，明眼衲僧休卜度。",
        "dynasty": "宋",
        "collection_info": null
    },
    {
        "uuid": "0696c7a378c45329671d538d6988e982",
        "title": "偈颂一百零一首  其六七",
        "author": "释慧性",
        "content": "纔开口又成剩语，不开口又成增语，发机须是千钧弩。\n草店家风别，翻云又覆雨。\n若是陶渊明，攒眉便归去。",
        "dynasty": "宋",
        "collection_info": null
    },
    {
        "uuid": "eb54f524fd734d50aeaba6a7b464daa1",
        "title": "偈颂一百零一首  其六八",
        "author": "释慧性",
        "content": "松萝影裏，积翠堆中。\n白云为盖，流泉作琴。\n隻影独标岩上月，不知那箇是知音。\n耳卓朔，头蓬松，抬眸鹞子过辽东。",
        "dynasty": "宋",
        "collection_info": null
    },
    {
        "uuid": "2db1fbe86e2ab70e00b7d9fa33764c35",
        "title": "偈颂一百零一首  其六九",
        "author": "释慧性",
        "content": "言语动用没交涉，非言语动用亦没交涉。\n倾肠倒腹，为楔出楔。\n哑却我口秃却舌，明明万里一条铁。",
        "dynasty": "宋",
        "collection_info": null
    },
    {
        "uuid": "c2e74abb9b944a62b45c9385629bc421",
        "title": "偈颂一百零一首  其七○",
        "author": "释慧性",
        "content": "点捡将来，罪过不少。\n只凭拄杖，一切靠倒。",
        "dynasty": "宋",
        "collection_info": null
    },
    {
        "uuid": "36853d0bee4c2ccacad5fed38038bc1b",
        "title": "偈颂一百零一首  其七一",
        "author": "释慧性",
        "content": "掀翻四大海，踢倒须弥卢。\n心粗胆大，少实多虚。\n夜见明星曾落节，儿孙随后受涂糊。",
        "dynasty": "宋",
        "collection_info": null
    },
    {
        "uuid": "288d63498d8876da22a51cb928f8b12e",
        "title": "偈颂一百零一首  其七二",
        "author": "释慧性",
        "content": "木落高秋玉露垂，慎终追远又思惟。\n无端一世灭胡种，累及儿孙说向谁。\n哑却口，落尽眉。\n牵犁拽杷，带水拖泥。\n顺捋虎鬚拈蝎尾，白拈手裏觅便宜。\n家肥生孝子，谁是五逆儿。\n呜咿，呜咿。\n秋露春风消息在，不知谁荐上头机。",
        "dynasty": "宋",
        "collection_info": null
    },
    {
        "uuid": "a97a1985ac385f2f75079fcd86f72a77",
        "title": "偈颂一百零一首  其七三",
        "author": "释慧性",
        "content": "喝散白云，穿开碧落。\n须弥灯王，无处摸索。",
        "dynasty": "宋",
        "collection_info": null
    },
    {
        "uuid": "9ac037705debfe9e0f8edf77db0e88f1",
        "title": "偈颂一百零一首  其七四",
        "author": "释慧性",
        "content": "深藏古寺老垂垂，冷暖相谙只自知。\n不谓使符相苦逼，依然拽杷又牵犁。",
        "dynasty": "宋",
        "collection_info": null
    },
    {
        "uuid": "6ff8e83d004711b932e3890152b00564",
        "title": "偈颂一百零一首  其七五",
        "author": "释慧性",
        "content": "开门待知识，知识不来过。\n开口不在舌头上，伫看平地起风波。",
        "dynasty": "宋",
        "collection_info": null
    },
    {
        "uuid": "b171913ad6051457acc99b7af986f53a",
        "title": "偈颂一百零一首  其七六",
        "author": "释慧性",
        "content": "佛祖大机，目前密布。\n主中宾，宾中主。\n云从龙，风从虎，发机须是千钧弩。",
        "dynasty": "宋",
        "collection_info": null
    },
    {
        "uuid": "abccee4a69e2eac27145bae0c058ffa9",
        "title": "偈颂一百零一首  其七七",
        "author": "释慧性",
        "content": "岁尽年穷，无可不可。\n烹露地牛，烧榾柮火。\n野菜只添一筯油，满钵和罗唯一饱。\n笑傲烟霞，白云风拂。\n韶阳一曲自高歌，困来一觉和衣倒。\n浅种深耕得自由，珊瑚枝头日杲杲。",
        "dynasty": "宋",
        "collection_info": null
    },
    {
        "uuid": "bedc7e547b7c129ed3f73eda5b49b582",
        "title": "偈颂一百零一首  其七八",
        "author": "释慧性",
        "content": "东村王老夜烧钱，打着南边动北边。\n赤骨历穷夸富贵，日高三丈尚憨眠。",
        "dynasty": "宋",
        "collection_info": null
    },
    {
        "uuid": "ac6315e42d78d48db2dd6c92f9dabce7",
        "title": "偈颂一百零一首  其七九",
        "author": "释慧性",
        "content": "穹窿山裏老于菟，一点圆明烁太虚。\n八角磨盘空裏转，寥落林泉意自殊。\n超物象，绝名模，将为胡鬚赤，更有赤鬚胡。",
        "dynasty": "宋",
        "collection_info": null
    },
    {
        "uuid": "9bd814470f2de77ea0002622996106f8",
        "title": "偈颂一百零一首  其八○",
        "author": "释慧性",
        "content": "一人道有一人无，正令全提肘后符。\n昨夜虚空开口笑，石人吞却洞庭湖。",
        "dynasty": "宋",
        "collection_info": null
    },
    {
        "uuid": "d348697049e5d9362b859b13229923e5",
        "title": "偈颂一百零一首  其八一",
        "author": "释慧性",
        "content": "离四句，绝百非。\n一言已出，驷马难追。\n一任金乌东出，徒教玉兔沈西。\n千钧之弩，不为鼷鼠而发机。",
        "dynasty": "宋",
        "collection_info": null
    },
    {
        "uuid": "79b155dd72d14e08f2bc56a1b4eac57a",
        "title": "偈颂一百零一首  其八二",
        "author": "释慧性",
        "content": "春雨如膏，春云如鹤。\n客从天外来，正是魔王脚。\n阃外威权，麒麟一角。\n转身一拶验来端，外道天魔俱胆落。",
        "dynasty": "宋",
        "collection_info": null
    },
    {
        "uuid": "c47f8267d75c719cf6a8f2d031e7b165",
        "title": "偈颂一百零一首  其八三",
        "author": "释慧性",
        "content": "春山青，春水绿。\n春雨蒙蒙，春花簇簇。\n春光满目画难成，春风万里何抅束。\n肥马辘辘，瘦马辘辘。\n日逐忙忙等闲过，些儿毒气谁轻触。",
        "dynasty": "宋",
        "collection_info": null
    },
    {
        "uuid": "14db99e60e2b6b25d82e04aeff5525fb",
        "title": "偈颂一百零一首  其八四",
        "author": "释慧性",
        "content": "今朝四月初一，万像难逃影质。\n马祖升堂，百丈捲席。\n秘魔擎叉，鲁祖面壁。\n唤馿作马，虾跳不出。\n麒麟一角尖，乌龟三眼赤。",
        "dynasty": "宋",
        "collection_info": null
    },
    {
        "uuid": "40432535034b947c70d42278b92c3ade",
        "title": "偈颂一百零一首  其八五",
        "author": "释慧性",
        "content": "云收天际，杲日当空。\n坐立俨然，如何通信。\n自是不归归便得，五湖烟浪有谁争。",
        "dynasty": "宋",
        "collection_info": null
    },
    {
        "uuid": "cc128a6b828ea8feb7b992fcb6042dbf",
        "title": "偈颂一百零一首  其八六",
        "author": "释慧性",
        "content": "八还正眼顶门开，悟得门门有善财。\n要识九旬行道处，熏风依旧自南来。",
        "dynasty": "宋",
        "collection_info": null
    },
    {
        "uuid": "f63d2bf393869016838e484ef822a91c",
        "title": "偈颂一百零一首  其八七",
        "author": "释慧性",
        "content": "不与万法为侣，咬定牙关错举。\n西江吸尽铁船浮，活提狞龙和角煮。\n倒骑佛殿出三门，翻手为云覆手雨。",
        "dynasty": "宋",
        "collection_info": null
    },
    {
        "uuid": "692d42874af5156581d16dc72336c2ca",
        "title": "偈颂一百零一首  其八八",
        "author": "释慧性",
        "content": "兔马有角，牛羊无角。\n智不到处，切忌道着。\n拈得鼻孔还失却。",
        "dynasty": "宋",
        "collection_info": null
    },
    {
        "uuid": "1c335e7dacc60fb578cba780c184379f",
        "title": "偈颂一百零一首  其八九",
        "author": "释慧性",
        "content": "相见不扬眉，雷轰闪电迟。\n知音纔侧耳，拟议落便宜。\n威行阃外，瞥转机轮，大千捏聚一微尘。",
        "dynasty": "宋",
        "collection_info": null
    },
    {
        "uuid": "1c90b7383164e85f8dc3bc5f0681c3ca",
        "title": "偈颂一百零一首  其九○",
        "author": "释慧性",
        "content": "息庵去世肉犹暖，五逆还它五逆儿。\n海涌峯头行正令，白拈谁敢觅便宜。",
        "dynasty": "宋",
        "collection_info": null
    },
    {
        "uuid": "f4feb4cd2aaf97f03cf22313cd1975ec",
        "title": "偈颂一百零一首  其九一",
        "author": "释慧性",
        "content": "金刚圈，栗棘蓬。\n拈来便用，耀古腾今。\n格外知音纔领略，四方八面起清风。",
        "dynasty": "宋",
        "collection_info": null
    },
    {
        "uuid": "9cc5655702b8b587b86961c2e6692ab9",
        "title": "偈颂一百零一首  其九二",
        "author": "释慧性",
        "content": "无语中有语，名曰死句。\n有语中无语，名曰活句。\n可谓剜肉作疮，皮穿骨露。\n举不顾，即差牙，闪电光中走乌兔。",
        "dynasty": "宋",
        "collection_info": null
    },
    {
        "uuid": "f631b72c99ed1bdc3944bc65f3c279f1",
        "title": "偈颂一百零一首  其九三",
        "author": "释慧性",
        "content": "十五日已前，风吹不入。\n十五日已后，水洒不着。\n正当十五日，月中仙桂和根拔，海底泥牛把角牵。",
        "dynasty": "宋",
        "collection_info": null
    },
    {
        "uuid": "10a8dac609c90f927e209dbebf02c512",
        "title": "偈颂一百零一首  其九四",
        "author": "释慧性",
        "content": "天寒人寒，大家在这裏。\n洗面摸着鼻，吃茶湿却觜。\n向上还有事也无，韩信临朝底。",
        "dynasty": "宋",
        "collection_info": null
    },
    {
        "uuid": "36b7d9a58624eb43541e813b2af4d1b2",
        "title": "偈颂一百零一首  其九五",
        "author": "释慧性",
        "content": "庐山华藏太湖滨，碓觜挑开眼裏筋。\n来趁寿宁炉竈热，大千独步见鹏程。",
        "dynasty": "宋",
        "collection_info": null
    },
    {
        "uuid": "fee1f52feb43ea52b844fa22ae093cf1",
        "title": "偈颂一百零一首  其九六",
        "author": "释慧性",
        "content": "智不是道，心不是佛。\n辊雪峰毬，舞道吾笏。",
        "dynasty": "宋",
        "collection_info": null
    },
    {
        "uuid": "6b4f663a0ef6cf670c345ff83fa71a6d",
        "title": "偈颂一百零一首  其九七",
        "author": "释慧性",
        "content": "二月春过半，园林一样新。\n傍花看蝶舞，近柳听鶑吟。\n远客来相访，还曾悟此心。\n林郑珍，井底种林檎。\n今年桃李贵，一颗直千金。",
        "dynasty": "宋",
        "collection_info": null
    },
    {
        "uuid": "3494e417009bdbf0a33e21aa4e10b95e",
        "title": "偈颂一百零一首  其九八",
        "author": "释慧性",
        "content": "观音菩萨将钱买糊餠，放下元来是箇馒头。\n相席打令，看楼打楼，不风流处也风流。",
        "dynasty": "宋",
        "collection_info": null
    },
    {
        "uuid": "25286df2084aa3a8922db9cc13ed7324",
        "title": "偈颂一百零一首  其九九",
        "author": "释慧性",
        "content": "燕语鶑吟，俱谈实相。\n春风吹动桃李花，淡烟疎雨笼青嶂。\n切忌起模画样。",
        "dynasty": "宋",
        "collection_info": null
    },
    {
        "uuid": "9609df0d105d0f941b2ff8d8a5716146",
        "title": "偈颂一百零一首  其一○○",
        "author": "释慧性",
        "content": "归宗事理绝，日轮正当午。\n布袋放憨痴，猫儿捉老鼠。\n若人会得，超佛越祖。",
        "dynasty": "宋",
        "collection_info": null
    },
    {
        "uuid": "e7d639d0bbf20e38fed33babe2cc2471",
        "title": "颂古七首  其一",
        "author": "释慧性",
        "content": "南枝向暖北枝寒，一种春风有两般。\n寄语高楼莫吹笛，大家留取倚栏干。",
        "dynasty": "宋",
        "collection_info": null
    },
    {
        "uuid": "a82d22b1f8586853293bcad92dc15033",
        "title": "颂古七首  其二",
        "author": "释慧性",
        "content": "外道怀藏宝镜时，世尊良久为高提。\n浑如良马窥鞭影，不觉全身陷铁围。",
        "dynasty": "宋",
        "collection_info": null
    },
    {
        "uuid": "e7aa908a7627b64943822b4acb98cf9b",
        "title": "颂古七首  其三",
        "author": "释慧性",
        "content": "明修栈道，暗度陈仓。\n刻舟犹觅剑，夜雨过潇湘。",
        "dynasty": "宋",
        "collection_info": null
    },
    {
        "uuid": "f8d6d05368df8ba383b70bceade4e28f",
        "title": "颂古七首  其四",
        "author": "释慧性",
        "content": "只许老胡知，不许老胡会。\n白云尽处是青山，行人更在青山外。",
        "dynasty": "宋",
        "collection_info": null
    },
    {
        "uuid": "b680348e44d802fb85d39b488d092d99",
        "title": "颂古七首  其五",
        "author": "释慧性",
        "content": "放两抛三，瞒神謼鬼。\n换盆换盆，谁不识你。",
        "dynasty": "宋",
        "collection_info": null
    },
    {
        "uuid": "fead1c5596b51058ec7569cfec5d43cd",
        "title": "颂古七首  其六",
        "author": "释慧性",
        "content": "沩山养子没来由，叉手人前不识羞。\n更把琵琶半遮面，不令人见转风流。",
        "dynasty": "宋",
        "collection_info": null
    },
    {
        "uuid": "89170bb9e578c871c024dd97f53c8206",
        "title": "颂古七首  其七",
        "author": "释慧性",
        "content": "当阳利剑斩狸奴，刃下翻身会也无。\n脱下草鞋头戴出，石人吞却洞庭湖。",
        "dynasty": "宋",
        "collection_info": null
    },
    {
        "uuid": "aa02d461410d8f145a15b46b73ffe487",
        "title": "寄颜一斋閤内寂室方氏",
        "author": "释慧性",
        "content": "即心即佛没誵讹，不动舌头意气多。\n打破虚空行活路，夫妻抚掌笑呵呵。",
        "dynasty": "宋",
        "collection_info": null
    },
    {
        "uuid": "6c71a204cfcf4f2d6eabfbc8f452c5ee",
        "title": "付浄彻首座竹篦",
        "author": "释慧性",
        "content": "竹篦付了復何为，佛祖当头劈面挥。\n尺水便能翻逆浪，尽教人荐截流机。",
        "dynasty": "宋",
        "collection_info": null
    },
    {
        "uuid": "a778a635088057d6bebf6f2be2de3d5b",
        "title": "沈安齐草庵号常牧",
        "author": "释慧性",
        "content": "尚堕功勋不自由，还同死水卧泥牛。\n何如阔进竿头步，撒手悬崖万仞头。",
        "dynasty": "宋",
        "collection_info": null
    },
    {
        "uuid": "9f2f0dd15c7adb4afc54a0a3a59c14ef",
        "title": "自赞  其一",
        "author": "释慧性",
        "content": "紫霄峰下，以毒攻毒。\n撒土抛沙，拗直作曲。\n撼动四大神州，拳踢掀翻地轴。\n性禅没兴遭逢，切忌望空呵嘱。\n坐断千峰顶𩕳头，一任虚声听杓卜。",
        "dynasty": "宋",
        "collection_info": null
    },
    {
        "uuid": "ac77edbfc4bd74651e980f93e405807f",
        "title": "自赞  其二",
        "author": "释慧性",
        "content": "横按吹毛，全提正令。\n毁佛谤法，因邪打正。\n有时裂转面皮，天下衲僧乞命。",
        "dynasty": "宋",
        "collection_info": null
    },
    {
        "uuid": "3fa95bcf2e8d806023ab7bb51a37a23d",
        "title": "辞世",
        "author": "释慧性",
        "content": "七十八年，内空外空。\n撒手便行，万古清风。",
        "dynasty": "宋",
        "collection_info": null
    }
]