[
    {
        "uuid": "80d101a4ba57a14c2b1a87f23419d32d",
        "title": "南山",
        "author": "许广渊",
        "content": "路入青山几万重，前山行尽路还通。\n小舟棹急岩溪水，高柳絮飞堤岸风。\n春物老时林遍绿，晚烟收处日垂红。\n民居稀阔兼穷僻，多使顽夫气自雄。",
        "dynasty": "宋",
        "collection_info": null
    },
    {
        "uuid": "15798c14cb28002f24d4ee7013df192f",
        "title": "蜕龙洞  其一",
        "author": "许广渊",
        "content": "山远洞难穷，相传旧隠龙。\n蟠泥知几载，穿石见遗踪。\n灵骨岩中换，阴云日下从。\n乡人祈旱岁，歌舞尚虔恭。",
        "dynasty": "宋",
        "collection_info": null
    },
    {
        "uuid": "c4a08aa62e6c016f1d1f2b43e7941ddf",
        "title": "蜕龙洞  其二",
        "author": "许广渊",
        "content": "往昔开锄古洞存，神龙曾隠穴山峦。\n灵踪何日青天去，云气无时白昼寒。\n穿石分明印鳞爪，履泉惊惧作波澜。\n于今霖雨均方国，来客休疑尚此蟠。",
        "dynasty": "宋",
        "collection_info": null
    },
    {
        "uuid": "2dd13b068337309abbf6d46a1a146b3e",
        "title": "葛溪",
        "author": "许广渊",
        "content": "樨川仙化后，溪以葛为名。\n水激翻空白，潭澄到底清。\n山多晴倒影，雨过夜添声。\n月满寒光入，鱼龙患太明。",
        "dynasty": "宋",
        "collection_info": null
    },
    {
        "uuid": "92744e82bc66d5868d8f250fa669a741",
        "title": "杜公井",
        "author": "许广渊",
        "content": "几处城中井，标名孰与伦。\n异非深百尺，功在活千人。\n大旱流皆涸，甘泉惠受均。\n无情知水石，诚发应如神。",
        "dynasty": "宋",
        "collection_info": null
    },
    {
        "uuid": "617992cae05118942e229fe6e6b366c9",
        "title": "炼丹井",
        "author": "许广渊",
        "content": "葛公高隠处，凿井碧山前。\n炼就长生药，空余白乳泉。\n鼎藏今去水，气吐旧成烟。\n午夜风雷作，人疑羽佩还。",
        "dynasty": "宋",
        "collection_info": null
    },
    {
        "uuid": "3738427a03985a7870fd41eaed54663e",
        "title": "放生池",
        "author": "许广渊",
        "content": "天宝当年寺，鱼池此日存。\n溪移古岸脚，殿压旧山根。\n月照霜钟远，风开雾阁昏。\n网纶虽废禁，和气满干坤。",
        "dynasty": "宋",
        "collection_info": null
    },
    {
        "uuid": "bb6cfe3e169c18c8bc65b6bedf6f6051",
        "title": "题昌国院",
        "author": "许广渊",
        "content": "轩开环列万峰青，门对乌伊遂榜名。\n千室楼台凭栏尽，一溪烟水捲帘明。\n炉烟晨起迷云色，松韵时来杂梵声。\n峻极祇宜长闭户，柰何持钵入东城。",
        "dynasty": "宋",
        "collection_info": null
    },
    {
        "uuid": "ae2eb15d95fb78fc9c762269ed677552",
        "title": "题广福院",
        "author": "许广渊",
        "content": "溪光山色照天晴，开豁襟怀远眼明。\n每日风清生竹韵，有时雨过沸滩声。\n夷犹水上渔舟逸，奋迅檐前燕翼轻。\n珍重老僧无箇事，坐观群动竞经营。",
        "dynasty": "宋",
        "collection_info": null
    },
    {
        "uuid": "678bfa7a2909e3a9a93db29790f1c42e",
        "title": "宁国院",
        "author": "许广渊",
        "content": "寺结千峰上，门通一径幽。\n静心无物乱，清耳有泉流。\n楼阁先知晓，园林预觉秋。\n因君题秀句，却省昔年游。",
        "dynasty": "宋",
        "collection_info": null
    },
    {
        "uuid": "fb79847d69c749e3b4665644435fbd8f",
        "title": "净名院",
        "author": "许广渊",
        "content": "杖锡穷危顶，茅庵构白云。\n轩窗半峰出，钟磬别山闻。\n海月晓同色，炉烟昼杂熏。\n莫教深静处，思虑落尘氛。",
        "dynasty": "宋",
        "collection_info": null
    },
    {
        "uuid": "c5f140694c01425e3f761c0c53693f93",
        "title": "普照院",
        "author": "许广渊",
        "content": "乱峰环合处，中见古精庐。\n万事尽不到，数僧閒有余。\n岭云时聚散，松竹昼清虚。\n自辨一泉后，多来长者车。",
        "dynasty": "宋",
        "collection_info": null
    },
    {
        "uuid": "ed984d8b208608da8db4b21eb9990347",
        "title": "陈氏园",
        "author": "许广渊",
        "content": "今日青芜满，当年碧瓦稠。\n轩楹无寸木，池沼有残丘。\n过客嗟啼鸟，居人竟牧牛。\n子孙谁秀颖，念祖力重修。",
        "dynasty": "宋",
        "collection_info": null
    },
    {
        "uuid": "34bf244d37f35055997b73d228463cf1",
        "title": "和徐令南新道中",
        "author": "许广渊",
        "content": "崄岩通小径，湍水度危桥。\n茶女巾蒙髻，樵人斧插腰。\n鸠鸣春昼静，鶑啭晓林娇。\n令尹求民瘼，行行听路谣。",
        "dynasty": "宋",
        "collection_info": null
    },
    {
        "uuid": "50f6d5df1fa8c7aa8592b38695c6110a",
        "title": "和晁令首夏道中",
        "author": "许广渊",
        "content": "山盘村曲晓烟迷，昼静新禽信意啼。\n风敛雨痕千嶂碧，日烘蚕箔万家齐。\n叶怜绿密真成幄，花惜红深又落泥。\n气候宜人尤解倦，夕阳归路遶长溪。",
        "dynasty": "宋",
        "collection_info": null
    },
    {
        "uuid": "6cfdd1d10ba4b2d4e9b6725942e26509",
        "title": "宁国院",
        "author": "许广渊",
        "content": "杉松鬰鬰际青天，堂殿重重蘸碧泉。\n山合不能遮日月，径深无碍入云烟。\n弥陀佛建千人会，照律师来五戒传。\n乘兴登临与僧话，分明水戏在帘前。",
        "dynasty": "宋",
        "collection_info": null
    },
    {
        "uuid": "a30e9c2631e537b99731137231957450",
        "title": "惠济院",
        "author": "许广渊",
        "content": "建剎基千古，凌云阁数层。\n成群皆旧衲，那箇是真僧。\n未灭惟心火，长明总佛灯。\n泉灵名惠济，济物有时增。",
        "dynasty": "宋",
        "collection_info": null
    },
    {
        "uuid": "95f1214bb903f74e8902367b0a60bb69",
        "title": "春日游隠居寺",
        "author": "许广渊",
        "content": "荒村十里居人少，中有僧庐挂隠名。\n高阁截空霜月古，群山临槛竹风清。\n潺潺鸣溜将心涤，艷艷新花共眼明。\n珍重肩吾能自适，尝招诗友避暄行。",
        "dynasty": "宋",
        "collection_info": null
    },
    {
        "uuid": "507d9cb49018c5e9683311b5a8bbc58d",
        "title": "罗隠宅",
        "author": "许广渊",
        "content": "废宅百年后，荒基一亩平。\n独怜新桧柏，谁识旧轩楹。\n闾里清风在，溪山秀气明。\n当时苦吟夜，应使鬼神惊。",
        "dynasty": "宋",
        "collection_info": null
    },
    {
        "uuid": "a127ca0584ced058b612bc0d762a44fe",
        "title": "句",
        "author": "许广渊",
        "content": "片云晴点墨，滴露夜挥毫。",
        "dynasty": "宋",
        "collection_info": null
    }
]