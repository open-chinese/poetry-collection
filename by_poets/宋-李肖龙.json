[
    {
        "uuid": "6c6c801097b1539211d4c4aaf7c2579d",
        "title": "便民诗上颜正叔宣慰广东",
        "author": "李肖龙",
        "content": "枯苗一着雨，田畴经芊芊。\n蛰虫一逢春，窟穴声阗阗。\n余民望小定，甚于饥渴然。\n昔何好弄兵，今何知服田。\n急流无住鱼，晴空有飞鸢。\n干戈未肯息，百里无人烟。\n去年科徭重，剜疮在眼前。\n父子不相保，悲泣空自悬。\n新官榜往催，观者塞市廛。\n全活数万众，此恩大如天。\n人生能几何，饮啄皆前缘。\n聚水盈科进，缺月及时圆。\n唯谋官职高，未必子孙贤。\n有意行王道，愿言书七篇。",
        "dynasty": "宋",
        "collection_info": null
    },
    {
        "uuid": "a7b29202aa2295b1c107c2ee1ff9b050",
        "title": "题潭然公旧址",
        "author": "李肖龙",
        "content": "昔闻释流号自然，栖遁龙潭山之巅。\n为怜旱魃赤兹上，积薪自焚上告天。\n感得天公沛霖雨，至仁一念周万宇。\n人心如此苟不传，天下谁復为伊吕。\n我欲筑室祠其下，以愧知己忘物者。\n勒吾之言石之中，欲雨歌此呼卧龙。",
        "dynasty": "宋",
        "collection_info": null
    }
]