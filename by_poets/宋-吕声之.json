[
    {
        "uuid": "4dcf43ccdb6fd07c2c85d27b1b9e4c45",
        "title": "贺太常黄少卿",
        "author": "吕声之",
        "content": "自从朝奏一封还，便整归装问故山。\n剩得清名千载重，何妨晚节十年閒。\n惯寻夜雪逵溪路，却谢春风汉殿班。\n国史旧编加简讨，春秋直笔任诗删。",
        "dynasty": "宋",
        "collection_info": null
    },
    {
        "uuid": "b69decd72073f15c9969e4988fd33da4",
        "title": "次新邑钱宰黄丞韵",
        "author": "吕声之",
        "content": "一邑何期获二贤，花开满县总翩翩。\n赋诗各出新机锦，裕国还饶内府钱。\n槐竹两行公事办，丝桐三弄政声传。\n作成和气农家好，多稼如云咏大田。",
        "dynasty": "宋",
        "collection_info": null
    },
    {
        "uuid": "3428b3832eeda78f736faa2c8a6a600b",
        "title": "过杜潭题曾祖庆源庵",
        "author": "吕声之",
        "content": "横江灏气欲欺裘，木落千林水露洲。\n偶为搜荒投陇亩，因而展省到松楸。\n神驹已应当年兆，祥笋还为后裔留。\n寄与老僧勤洒扫，庭前橘绿桂香浮。",
        "dynasty": "宋",
        "collection_info": null
    },
    {
        "uuid": "d34bdd2deb3360c8e67e7c3a94aadb2a",
        "title": "和张主簿喜雪",
        "author": "吕声之",
        "content": "夜读书窗未觉贫，朝看万瓦没鱼鳞。\n飘来灞岸春风絮，泻下瀛洲玉斛尘。\n笑我冗怀多俗事，羡君清思独凝神。\n遥怜夜月山阴道，还有扁舟乘兴人。",
        "dynasty": "宋",
        "collection_info": null
    },
    {
        "uuid": "4da7b41e8b3bb8c78a05ceea54528c0e",
        "title": "题南岩寺",
        "author": "吕声之",
        "content": "谁把长竿钓巨鱼，至今蹲石倚空虚。\n蜂房爱向山崖结，鸟迹疑从海岛居。\n入座翠岚生昼寂，夹川红树照春余。\n任公此去三千载，为看芳碑一嘅吁。",
        "dynasty": "宋",
        "collection_info": null
    },
    {
        "uuid": "f2a1dbcdb511c6c4b233ff6591846bcb",
        "title": "游石佛寺",
        "author": "吕声之",
        "content": "金吾不必问行由，此去逍遥物外游。\n半坞白云藏宿雾，一声横笛下归牛。\n喜瞻杰阁三生像，藐视丛林四海州。\n为写濯缨疎拙句，谁言墨迹至今留。",
        "dynasty": "宋",
        "collection_info": null
    },
    {
        "uuid": "d934dce8455670beda34f1d000d5414e",
        "title": "题陈岩庵寄诸兄弟",
        "author": "吕声之",
        "content": "地接丹丘姥岭赊，山盘曲折状如蛇。\n每因过此瞻双陇，何必从旁置万家。\n孝弟本根时润泽，诗书种子日萌芽。\n到来岂但春秋祀，酌水何妨一献花。",
        "dynasty": "宋",
        "collection_info": null
    },
    {
        "uuid": "42760fb2e6198a8702b6166efd91d0c8",
        "title": "开禧丁卯重过龙门有怀方丈老子",
        "author": "吕声之",
        "content": "翠屋交空结夏阴，征鞍亭午喜登临。\n披开草棘千重路，洗出冰壶一片心。\n禅老还寻江浙去，诗家谁作楚梁吟。\n须知珠玉元无踵，不惜西风惠我音。",
        "dynasty": "宋",
        "collection_info": null
    },
    {
        "uuid": "14b8469fd9d909ee0cf8c6feb7e6c379",
        "title": "谢张漕荐剡",
        "author": "吕声之",
        "content": "谁人洗甲挽天河，玉宇无尘海不波。\n汉使褰帷将命出，淮民挟纩被恩多。\n流离岂但身安集，凋瘵亲曾手拊摩。\n惠利纔施催召亟，其如席未及温何。",
        "dynasty": "宋",
        "collection_info": null
    },
    {
        "uuid": "663ce654a329f05f8a41b461e169ac4c",
        "title": "贺叶司业兼中书舍人",
        "author": "吕声之",
        "content": "英妙才华四十年，山林朝市姓名传。\n何妨万斛横江上，不碍千帆过目前。\n我肯尾书干木纸，人饶首着祖生鞭。\n金銮何日商风雅，伴直能呼孟浩然。",
        "dynasty": "宋",
        "collection_info": null
    },
    {
        "uuid": "7c503f961c5d3e9a02d7f42de7548ded",
        "title": "寄太湖黄县尉",
        "author": "吕声之",
        "content": "立顷谈余袂辄分，乖离数数异朋羣。\n君如天揭行空日，我亦风吹过岭云。\n不许范张同饭黍，空惭李杜共论文。\n睽违动涉经年裏，棋垒诗坛要策勋。",
        "dynasty": "宋",
        "collection_info": null
    },
    {
        "uuid": "7abf9c9aa2d8519066d396a14a94fe63",
        "title": "与丁抚干",
        "author": "吕声之",
        "content": "两年肥水喜相逢，託契门墙今已重。\n士有祢衡心肯荐，侯如雍齿首先封。\n更看谋略称筹幄，会见精神坐折衝。\n败走苻坚兵百万，围棋别墅意从容。",
        "dynasty": "宋",
        "collection_info": null
    },
    {
        "uuid": "9aff8a07b813d88eaf8ff1b6cb0c2d05",
        "title": "悼止斋陈先生",
        "author": "吕声之",
        "content": "万里长江发自岷，作兴一代有斯人。\n六经疑难言前解，千古兴亡笔下陈。\n爱向田间看耜耒，肯留天上掌丝纶。\n如公到处镌佳句，今日池塘草自春。",
        "dynasty": "宋",
        "collection_info": null
    },
    {
        "uuid": "898691ce12cc15ac716fb4354448db52",
        "title": "舒城道中",
        "author": "吕声之",
        "content": "还辕天作十分晴，泻出秋光一派清。\n走笔欲题人到迹，扬鞭不住马嘶声。\n顷禾晚熟黄云色，篱菊朝含白露英。\n得似渊明便归去，候门童稚出欢迎。",
        "dynasty": "宋",
        "collection_info": null
    },
    {
        "uuid": "cc6638c93f33fbb1f86bda268d4751d3",
        "title": "重阳桐城道中",
        "author": "吕声之",
        "content": "万古长淮一带流，从来战地不容休。\n间关千里军前饷，牢落重阳客裏秋。\n怅望白衣来送酒，了无黄菊与簪头。\n何人早断楼兰首，试解君王宵旰忧。",
        "dynasty": "宋",
        "collection_info": null
    },
    {
        "uuid": "12297d71a1813b4ddf02d0831aa8076f",
        "title": "九日登资福山呈胡宣教",
        "author": "吕声之",
        "content": "飞屐来登最上峰，千山拥翠景无穷。\n遥看云影参差外，静听泉声断续中。\n今日黄花重九约，何时青眼一尊同。\n好天风月閒相寄，早晚南来有过鸿。",
        "dynasty": "宋",
        "collection_info": null
    },
    {
        "uuid": "b816558293db1fcee6acfde43f9c0d8c",
        "title": "西寺留题",
        "author": "吕声之",
        "content": "白石孤云自在閒，红尘一事不相关。\n寺遮翠霭青萝外，人到落花流水间。\n欲效锦囊收胜概，惭无玉带镇名山。\n白莲喜结当年社，未厌朝来暮便还。",
        "dynasty": "宋",
        "collection_info": null
    },
    {
        "uuid": "3aa8c452b1953138f884ef71dfc0b30b",
        "title": "题龙翔观",
        "author": "吕声之",
        "content": "曾到龙翔不记年，两峰巍压水中天。\n潮生潮落青芜外，人去人来白鹭边。\n四接远游僧万笠，重新旧观屋千椽。\n东南送目秋无际，隔岸人家问钓船。",
        "dynasty": "宋",
        "collection_info": null
    },
    {
        "uuid": "6a5bfdb460a855e7bd4d4f97fe98e26e",
        "title": "和黄教授山堂招饮",
        "author": "吕声之",
        "content": "鼎彝事业未渠休，鸥鹭寻盟暂与俦。\n路入芝岩真绝地，客延蓬岛尽名流。\n不辞一洗陶巾醉，更拟双飞谢屐游。\n谁赏洪都高阁句，落霞孤鹜唱渔舟。",
        "dynasty": "宋",
        "collection_info": null
    },
    {
        "uuid": "926bcb020564be124ed9dbcd7e6b8da7",
        "title": "谢石主簿和章",
        "author": "吕声之",
        "content": "多君养就大椿年，便腹诗书昼欲眠。\n绛阙当年名藉甚，白云他日迹飘然。\n千军笔扫人谁敌，九转丹成世莫传。\n倦眼功名旁袖手，剩看月露出新篇。",
        "dynasty": "宋",
        "collection_info": null
    },
    {
        "uuid": "656b728608d600dd445905b8acc27983",
        "title": "咏桂花",
        "author": "吕声之",
        "content": "独占三秋压众芳，何夸橘绿与橙黄。\n自从分下月中种，果若飘来天际香。\n清影不嫌秋露白，新丛偏带晚烟苍。\n高枝已折郄生手，万斛奇芬贮锦囊。",
        "dynasty": "宋",
        "collection_info": null
    },
    {
        "uuid": "25e21a141de1bc15d58de095e9d3caba",
        "title": "和王子宽韵",
        "author": "吕声之",
        "content": "绿荫千重竹，清流一带溪。\n子真耕谷口，杨震讲关西。\n手摘星辰近，名登泰华齐。\n古来公相业，谁不起锄犂。",
        "dynasty": "宋",
        "collection_info": null
    },
    {
        "uuid": "087b238455310eaafd8647126e0e6fd8",
        "title": "春郊",
        "author": "吕声之",
        "content": "胜日游郊外，岚光入眼新。\n桃花开万树，又是一年人。",
        "dynasty": "宋",
        "collection_info": null
    },
    {
        "uuid": "71acb86f0b4d943c72ceb7f6760bfcc2",
        "title": "山行",
        "author": "吕声之",
        "content": "山花雨后红，野草风前绿。\n浩歌归去来，不辱在知足。",
        "dynasty": "宋",
        "collection_info": null
    },
    {
        "uuid": "30550c6f1a0e3dcb60da9f60b24e4292",
        "title": "先春",
        "author": "吕声之",
        "content": "不把春光较后先，清香自是压羣妍。\n微酸一点功成日，桃李从他逞少年。",
        "dynasty": "宋",
        "collection_info": null
    },
    {
        "uuid": "46963f4aef9a8be81418e8eb4fb5fa3f",
        "title": "云锦",
        "author": "吕声之",
        "content": "拥盖难遮万脸红，烂然云锦直连空。\n更看雨过新妆洗，百媚都含一笑中。",
        "dynasty": "宋",
        "collection_info": null
    },
    {
        "uuid": "8128e2b48d87fad563c888567d3827e8",
        "title": "紫霄亭  其一",
        "author": "吕声之",
        "content": "半空烟雨有无间，碧玉屏开四面山。\n我欲紫霄亭上望，吹笙人去几时还。",
        "dynasty": "宋",
        "collection_info": null
    },
    {
        "uuid": "c0f93b633e6f7ca45e9b9b7c2d5ff848",
        "title": "紫霄亭  其二",
        "author": "吕声之",
        "content": "未把浮沤阅世间，蓬莱一水隔三山。\n试穷千里登临目，望断青山白鸟还。",
        "dynasty": "宋",
        "collection_info": null
    },
    {
        "uuid": "8ca8669fc8e8a2ffcfa472a67cfa9c07",
        "title": "芙蓉",
        "author": "吕声之",
        "content": "枫叶飘林竹隔墙，偏于冷淡逞浓粧。\n天教不趁繁华月，要是秋来独耐霜。",
        "dynasty": "宋",
        "collection_info": null
    },
    {
        "uuid": "f2f019ff187932240f5d8d13923d431d",
        "title": "括苍山行",
        "author": "吕声之",
        "content": "微风吹雨湿栏干，薄雾笼晴带浅寒。\n一树红梅墙外发，谁家美丽倩人看。",
        "dynasty": "宋",
        "collection_info": null
    },
    {
        "uuid": "bb40d12b16c97e097180be10d11af6ff",
        "title": "丹丘道中",
        "author": "吕声之",
        "content": "夜宿溪头十里村，数星渔火照篱门。\n雁山峭绝经行处，犹带烟霞入梦魂。",
        "dynasty": "宋",
        "collection_info": null
    },
    {
        "uuid": "39dcfc9b5f7b310b7c9d49c07f9ecc05",
        "title": "缙云道中",
        "author": "吕声之",
        "content": "缙云通道入皇都，花满京城水满湖。\n借问今来丞相府，后园人有醉歌无。",
        "dynasty": "宋",
        "collection_info": null
    },
    {
        "uuid": "c6f1fbfcc2edaa5358d59bc1d2d6cdb3",
        "title": "游石城山",
        "author": "吕声之",
        "content": "祇因寻胜到林泉，四抱迴峰万景连。\n僧过不知山隠寺，客来方见洞开天。\n浮图照水光相映，古木依崖影倒悬。\n风露了非人世界，濯缨秋后玉壶天。",
        "dynasty": "宋",
        "collection_info": null
    },
    {
        "uuid": "cd2ad225673df4a3c287d5ccebbf9520",
        "title": "过七里濑怀古",
        "author": "吕声之",
        "content": "七里滩头访子陵，水光山色见生平。\n欲为臣子定出处，知与君王分重轻。\n一介草茅真自负，三公轩冕未为荣。\n我来想像高风在，钓石岩前烟浪生。",
        "dynasty": "宋",
        "collection_info": null
    }
]