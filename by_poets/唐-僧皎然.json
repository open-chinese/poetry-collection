[
    {
        "title": "横吹曲辞 陇头水 一",
        "author": "僧皎然",
        "content": "陇头心欲绝，陇水不堪闻。\n碎影摇枪垒，寒声咽帐军。\n素从盐海积，绿带柳城分。\n日落天边望，逶迤入塞云。",
        "dynasty": "唐",
        "collection_info": null
    },
    {
        "title": "横吹曲辞 陇头水 二",
        "author": "僧皎然",
        "content": "秦陇逼氐羌，征人去未央。\n如何幽咽水，幷欲断君肠。\n西注悲穷漠，东分忆故乡。\n旅魂声搅乱，无梦到辽阳。",
        "dynasty": "唐",
        "collection_info": null
    },
    {
        "title": "相和歌辞 王昭君",
        "author": "僧皎然",
        "content": "自倚婵娟望主恩，谁知美恶忽相飜。\n黄金不买汉宫貌，青冢空埋胡地魂。",
        "dynasty": "唐",
        "collection_info": null
    },
    {
        "title": "相和歌辞 短歌行",
        "author": "僧皎然",
        "content": "古人若不死，吾亦何所悲。\n萧萧烟雨九原上，白杨青松葬者谁。\n贵贱同一尘，死生同一指。\n人生在世共如此，何异浮云与流水。\n短歌行，短歌无穷日已倾。\n邺宫梁苑徒有名，春草秋风伤我情。\n何为不学金仙侣？一悟空王无死生。",
        "dynasty": "唐",
        "collection_info": null
    },
    {
        "title": "相和歌辞 铜雀妓",
        "author": "僧皎然",
        "content": "彊开尊酒向陵看，忆得君王旧日欢。\n不觉余歌悲自断，非关艳曲转声难。",
        "dynasty": "唐",
        "collection_info": null
    },
    {
        "title": "相和歌辞 从军行 一",
        "author": "僧皎然",
        "content": "候骑出纷纷，元戎霍冠军。\n汉鞞秋聒地，羌火昼烧云。\n万里戍城合，三边羽檄分。\n乌孙驱未尽，肯顾辽阳勋。",
        "dynasty": "唐",
        "collection_info": null
    },
    {
        "title": "相和歌辞 从军行 二",
        "author": "僧皎然",
        "content": "汉斾拂丹霄，汉军新破辽。\n红尘驱卤簿，白羽拥嫖姚。\n战苦军犹乐，功高将不骄。\n至今丁令塞，朔吹空萧萧。",
        "dynasty": "唐",
        "collection_info": null
    },
    {
        "title": "相和歌辞 从军行 三",
        "author": "僧皎然",
        "content": "百万逐呼韩，频年不解鞍。\n兵屯绝漠暗，马饮浊河干。\n破虏功未录，劳师力已殚。\n须防肘腋下，飞祸出无端。",
        "dynasty": "唐",
        "collection_info": null
    },
    {
        "title": "相和歌辞 从军行 四",
        "author": "僧皎然",
        "content": "飞将下天来，奇谋阃外裁。\n水心龙劒动，地肺雁山开。\n望气燕师锐，当锋虏阵摧。\n从今射鵰骑，不敢过云堆。",
        "dynasty": "唐",
        "collection_info": null
    },
    {
        "title": "相和歌辞 从军行 五",
        "author": "僧皎然",
        "content": "黄纸君王诏，青泥校尉书。\n誓师张虎落，选将擐犀渠。\n雾暗津浦失，天寒塞柳疎。\n横行十万骑，欲埽虏尘余。",
        "dynasty": "唐",
        "collection_info": null
    },
    {
        "title": "相和歌辞 长门怨",
        "author": "僧皎然",
        "content": "春风日日闭长门，摇荡春心自梦魂。\n若遣花开只笑妾，不如桃李正无言。",
        "dynasty": "唐",
        "collection_info": null
    },
    {
        "title": "琴曲歌辞 风入松歌",
        "author": "僧皎然",
        "content": "西岭松声落日秋，千枝万叶风飕飗。\n美人援琴弄成曲，写得松间声断续。\n声断续，清我魂，流波坏陵安足论。\n美人夜坐月明裏，含少商兮照清征。\n风何凄兮飘飉，搅寒松兮又夜起。\n夜未央，曲何长，金徽更促声泱泱。\n何人此时不得意，意苦弦悲闻客堂。",
        "dynasty": "唐",
        "collection_info": null
    },
    {
        "title": "杂曲歌辞 苦热行",
        "author": "僧皎然",
        "content": "六月金数伏，兹辰日在庚。\n炎曦曝肌肤，毒雾昏檐楹。\n安得奋翅翮，超遥出云征。\n不知天地心，如何匠生成。\n火德烧百卉，瑶草不及荣。\n省客当此时，忽贻怀中琼。\n捧翫烦袂涤，啸歌美风生。\n迟君佐元气，调使四序平。\n中令霜不祅，火余气常贞。\n江南诗骚客，休吟苦热行。",
        "dynasty": "唐",
        "collection_info": null
    },
    {
        "title": "杂曲歌辞 长安少年行",
        "author": "僧皎然",
        "content": "翠楼春酒虾蟆陵，长安少年皆共矜。\n纷纷半醉绿槐道，蹀躞花骢骄不胜。",
        "dynasty": "唐",
        "collection_info": null
    },
    {
        "title": "杂曲歌辞 古别离",
        "author": "僧皎然",
        "content": "太湖三山口，吴王在时道。\n寂寞千载心，无人见春草。\n谁堪缄怨者，持此伤怀抱。\n孤舟畏狂风，一点宿烟岛。\n望所思兮若何，月荡漾兮空波。\n云离离兮北断，鴈眇眇兮南多。\n身去兮天畔，心折兮湖岸。\n春山胡为兮塞路，使我归梦兮撩乱。",
        "dynasty": "唐",
        "collection_info": null
    },
    {
        "title": "杂歌谣辞 步虚词",
        "author": "僧皎然",
        "content": "予因览真诀，遂感西域君。\n玉笙下青冥，人间未曾闻。\n日华炼魂魄，皎皎无垢氛。\n谓我有仙骨，且令饵氤氲。\n俯仰媿灵颜，愿随鸾鹤羣。\n俄然动风驭，缥眇归青云。",
        "dynasty": "唐",
        "collection_info": null
    }
]