[
    {
        "uuid": "aa3153b00a9541d1c83e10241a8dc5b2",
        "title": "偈十六首  其一",
        "author": "释士珪",
        "content": "衲帔蒙头，下板头边，且打瞌睡。\n蒲团迭足，长连床上，随分挨肩。\n忽然露柱眼开，圣僧也须出院。\n切忌钉椿摇橹，更须看风使帆。\n各各总在其中，人人自宜照顾。\n且道照顾个什么，堂中宾主句，觌面没亲疏。",
        "dynasty": "宋",
        "collection_info": null
    },
    {
        "uuid": "8f52b188c1db6836ae1b5d9d1333b448",
        "title": "偈十六首  其二",
        "author": "释士珪",
        "content": "一山南北烟霞裏，两寺东西林麓间。\n开眼如今浑是梦，莫言真个在庐山。",
        "dynasty": "宋",
        "collection_info": null
    },
    {
        "uuid": "88f2be32e0bf199e47b3691c65f71647",
        "title": "偈十六首  其三",
        "author": "释士珪",
        "content": "面前一道如絃直，当门不用栽荆棘。\n陕府铁牛，昨夜失却尾巴；嘉州大像，不是白拈贼。\n赵州南，石桥北。\n黄河九曲吞昆崙，大悲院裏安弥勒。",
        "dynasty": "宋",
        "collection_info": null
    },
    {
        "uuid": "c4879b3c699a81dbc04068d9cbd22c65",
        "title": "偈十六首  其四",
        "author": "释士珪",
        "content": "东林百不会，瞎驴随大队。\n鞭打不进前，步步只倒退。\n一日復一日，灵台转昏昧。\n死去入地狱，永劫终不悔。\n开口见心肝，实语当忏悔。",
        "dynasty": "宋",
        "collection_info": null
    },
    {
        "uuid": "b37108b110c14c4e03e7fd004e09bcaf",
        "title": "偈十六首  其五",
        "author": "释士珪",
        "content": "错错，东林手把断贯索，诸方鼻孔都穿却。\n人问如何不自穿，自己鼻头难摸索。\n而今子细细思量，元来不是而今错。",
        "dynasty": "宋",
        "collection_info": null
    },
    {
        "uuid": "01d5da9ead421991eca757ad8c5a1df0",
        "title": "偈十六首  其六",
        "author": "释士珪",
        "content": "金镞惯调经百战，钱鞭多力恨无雠。",
        "dynasty": "宋",
        "collection_info": null
    },
    {
        "uuid": "fc8cf34d92b97b78d0780eef48239919",
        "title": "偈十六首  其七",
        "author": "释士珪",
        "content": "一阳生，万物萌。\n天本清，地常宁。\n四时行，万彙成。\n如纬经，如权衡。\n天心平，人心诚。\n日月明，鬼神警。\n方知天地分浊清，古今无亏盈。\n圣泉拄杖犹通灵，敲骨出髓。\n方悟从上诸圣碗鸣声，犹较芭蕉半月程。",
        "dynasty": "宋",
        "collection_info": null
    },
    {
        "uuid": "0dc46ad8c8d84c71c5a23664dcdeda75",
        "title": "偈十六首  其八",
        "author": "释士珪",
        "content": "半夜穿针，尽十方皆成线路，你诸人为什么透不过。\n天明吃粥，无一丝毫不露真机，你诸人为什么拨不转。\n透不过处，路布分明。\n拨不转时，真机独露。\n半夜梦中惊骤雨，三更枕上听秋声。",
        "dynasty": "宋",
        "collection_info": null
    },
    {
        "uuid": "257a24e35d04e8b871d4bc276dcca587",
        "title": "偈十六首  其九",
        "author": "释士珪",
        "content": "烈火焰中，蟭螟虫如何栖泊。\n大炉韛裏，金刚钻烧得通红。\n蓦然脑后一锥，铁佛也须汗出。\n佛祖重新煅炼，衲僧再上钳锤。\n直饶千手大悲，这裏如何摸索。\n打破从教重锢鏴，休言钝铁费钳锤。",
        "dynasty": "宋",
        "collection_info": null
    },
    {
        "uuid": "625d1a9d461aed4a611674e85c220bf1",
        "title": "偈十六首  其一○",
        "author": "释士珪",
        "content": "天晴开水路，无事设曹司。\n病多谙药性，小慈妨大慈。",
        "dynasty": "宋",
        "collection_info": null
    },
    {
        "uuid": "e5de8c134ae940359281a66192f3b816",
        "title": "偈十六首  其一一",
        "author": "释士珪",
        "content": "尘融法界，念尽毗卢。\n千眼顿开，纤尘不立。\n游戏宝明空海，超越菩提觉场。\n善财入楼阁之门，重重无尽。\n居士供蒲塞之馔，种种庄严。\n以上妙饮食供养为法门，以广大愿心总持为佛事。\n一一摄入，一一交参。\n一一圆融，一一周徧。\n理事平等，真俗混融。\n凡圣同源，因果不二。\n直得文殊骑狮子，入普贤鼻孔裏藏身。\n普贤骑象王，入文殊眼睛裏瞌睡。\n释迦弥勒，掩耳偷铃。\n势至观音，抱贜叫屈。",
        "dynasty": "宋",
        "collection_info": null
    },
    {
        "uuid": "756436db4b7345975450490de84ea03c",
        "title": "偈十六首  其一二",
        "author": "释士珪",
        "content": "老龙千丈湫，晴空散飞雪。\n尊者诺讵罗，坐视眼眨眨。\n老禅来住山，梵志翻着袜。\n乍可刺汝眼，且要话头活。",
        "dynasty": "宋",
        "collection_info": null
    },
    {
        "uuid": "36647d310698764873d87e4892059e90",
        "title": "偈十六首  其一三",
        "author": "释士珪",
        "content": "老禅不打鼓山鼓，送老来看雁范山。\n杰阁重楼都不见，溪边茅屋两三间。",
        "dynasty": "宋",
        "collection_info": null
    },
    {
        "uuid": "89f086352283b08f5e0726ca51110ce5",
        "title": "偈十六首  其一四",
        "author": "释士珪",
        "content": "释迦弥勒，犹是他奴。\n临济德山，是何草芥。\n向上一路，荆棘成林。\n更欲翻身，堕崖落堑。\n总不动着，当处活埋。\n生机临时，翻成乱统。\n穿耳胡僧葱岭去，夜行踏雪马蹄轻。",
        "dynasty": "宋",
        "collection_info": null
    },
    {
        "uuid": "a71e679e0e3e194bb9746a611ce5d69e",
        "title": "偈十六首  其一五",
        "author": "释士珪",
        "content": "悬泉千尺泻龙湫，一叶萧萧万木秋。\n坐看孤云行看月，更无佛法挂心头。",
        "dynasty": "宋",
        "collection_info": null
    },
    {
        "uuid": "8f5d09b371ec50c62e913c38a0fa00a2",
        "title": "偈十六首  其一六",
        "author": "释士珪",
        "content": "晷运推移无不动，日南长至几曾迁。\n应时纳祜无他事，依旧三门开两边。\n三门开两边，一句具三玄。\n今古应无坠，分明在目前。",
        "dynasty": "宋",
        "collection_info": null
    },
    {
        "uuid": "1594ca72cdfc52b5b3000050ed8b4a98",
        "title": "偈十六首  其一七",
        "author": "释士珪",
        "content": "孔明庙前有古柏，枝如青铜根如石。\n苍皮溜雨四十围，黛色参天二千尺。\n但见年年是好年，岂知日日是好日。\n小树子，傍山栽，花从叶裏开。\n枝高攀不得，罗袖拂将来。",
        "dynasty": "宋",
        "collection_info": null
    },
    {
        "uuid": "3dedd8ad6c11556762020afb6f9ad1af",
        "title": "偈十六首  其一八",
        "author": "释士珪",
        "content": "尘融法界，念尽毗卢。\n咫尺跨于大千，剎那超于三世。\n过去诸如来秤锤落井，现在诸菩萨塞壑填沟。\n未来修学人，如麻似粟。\n回头拾得新罗箭，自是诸人不丈夫。",
        "dynasty": "宋",
        "collection_info": null
    },
    {
        "uuid": "11396d53a0d2d2eb2f56630cef86bef4",
        "title": "临终偈",
        "author": "释士珪",
        "content": "前三十一，中九下七。\n老人言尽处，龟歌眼睛赤。",
        "dynasty": "宋",
        "collection_info": null
    },
    {
        "uuid": "19fdecd6ec82bf08c9aec2edd97acf1d",
        "title": "颂古六首  其二",
        "author": "释士珪",
        "content": "世路风波不见君，一回见面一伤神。\n水流华落知何处，洞中桃源别是春。",
        "dynasty": "宋",
        "collection_info": null
    },
    {
        "uuid": "59881c40934924671f1a85ad315729be",
        "title": "颂古六首  其三",
        "author": "释士珪",
        "content": "劈面三拳，连腮七掌。\n尽大地人，不知痛痒。",
        "dynasty": "宋",
        "collection_info": null
    },
    {
        "uuid": "c9305d3cbbde5438a5a48f06ac476e9a",
        "title": "颂古六首  其四",
        "author": "释士珪",
        "content": "夜半墨漆黑，捉得一个贼。\n点火照来看，元是王大伯。",
        "dynasty": "宋",
        "collection_info": null
    },
    {
        "uuid": "d12360bede5997b2cdf1482bf9c4ec2d",
        "title": "颂古六首  其五",
        "author": "释士珪",
        "content": "近在口皮边，远过河沙国。\n世间多少人，不得油餈吃。",
        "dynasty": "宋",
        "collection_info": null
    },
    {
        "uuid": "fca88052eee0496476eb524f451ace41",
        "title": "偈五首  其一",
        "author": "释士珪",
        "content": "万年一念，一念万年。\n和衣泥裏辊，洗脚上床眠。\n历劫来事，祇在如今。\n大海波涛涌，小人方寸深。",
        "dynasty": "宋",
        "collection_info": null
    },
    {
        "uuid": "644c7a128003d67c0dc1b0783ad5283f",
        "title": "偈五首  其二",
        "author": "释士珪",
        "content": "万机不到，眼见色，耳闻声。\n一句当堂，头戴天，脚踏地。\n你诸人祇如今日是五月初一，殊不知金乌半夜忙忙去，玉兔天明上海东。",
        "dynasty": "宋",
        "collection_info": null
    },
    {
        "uuid": "5d29ebc26beb86c6d26e66a41c103a73",
        "title": "偈五首  其三",
        "author": "释士珪",
        "content": "一叶落，天下秋，欲穷千里目，更上一层楼。\n一尘起，大地收，嘉州打大像，陕府灌铁牛。\n久旱檐头句，桥流水不流。",
        "dynasty": "宋",
        "collection_info": null
    },
    {
        "uuid": "b44419e7d391b37e6e55b1463f174cbb",
        "title": "偈五首  其四",
        "author": "释士珪",
        "content": "见见之时，见非是见。\n见犹离见，见不能及。\n落华有意随流水，流水无情恋落华。\n诸可还者，自然非汝。\n不汝还者，非汝而谁。\n长恨春归无觅处，不知转入此中来。",
        "dynasty": "宋",
        "collection_info": null
    },
    {
        "uuid": "aa2a1e3094d4f652f7ab7f5b00c31e76",
        "title": "偈五首  其五",
        "author": "释士珪",
        "content": "马搭鞍，驴推磨。\n灵利衲僧，祇消一个。\n纵使东家明点灯，未必西家暗中坐。\n西来意旨问如何，多口阿师自招祸。",
        "dynasty": "宋",
        "collection_info": null
    },
    {
        "uuid": "3d9548d3f1996542350347c11474afa5",
        "title": "观行上座所作维摩问疾图",
        "author": "释士珪",
        "content": "道人眈眈痴虎头，瞭然电转开双眸。\n枯木已死寒岩秋，定中霹雳摧四牛。\n起来下笔不能休，新诗字字蟠银钩。\n发其余者漫不收，散而纵横为九流。\n我观此画真其尤，病维摩诘小有瘳。\n文殊大士从之游，彼上人者难对酬。\n两公文章虎而彪，万古凡马空骅骝。\n向来曹韩与韦侯，笔端亦尝知此否。\n世间画本多山丘，阅人何翅如传邮。\n对此可以销百忧，先生胡为吟四愁。",
        "dynasty": "宋",
        "collection_info": null
    },
    {
        "uuid": "ad37a8882e4e8a6ce5d23a83c3c81481",
        "title": "安上座所作墨梅",
        "author": "释士珪",
        "content": "道人色心浄，了见造物根。\n笔端开此花，胸中有丘园。\n清香凝暗夜，疏枝卧黄昏。\n撞钟西湖寺，见月罗浮村。\n老眼隔烟雾，一笑作篱藩。",
        "dynasty": "宋",
        "collection_info": null
    },
    {
        "uuid": "abdc317eb9900c5f20b4c7b8f1e482a9",
        "title": "颂古七十六首  其二",
        "author": "释士珪",
        "content": "是非海裏横身人，豺虎羣中自在行。\n莫把是非来辨我，平生穿凿不相干。",
        "dynasty": "宋",
        "collection_info": null
    },
    {
        "uuid": "2001672cfcc121c95a6af84f60bfc890",
        "title": "颂古七十六首  其六",
        "author": "释士珪",
        "content": "种谷不生豆苗，蒸沙岂能成饭。\n大通智胜如来，一个担扳底汉。",
        "dynasty": "宋",
        "collection_info": null
    },
    {
        "uuid": "f806c3ef03e8af4ca0cd5b08189829cc",
        "title": "颂古七十六首  其八",
        "author": "释士珪",
        "content": "破缾岂復作缾事，焦种不因生糵牙。\n如彼灵空槃大子，毛轮垂法翳花开。",
        "dynasty": "宋",
        "collection_info": null
    },
    {
        "uuid": "cc05fd1e908bdf652cc8f51a21a39268",
        "title": "颂古七十六首  其九",
        "author": "释士珪",
        "content": "海水翻空衮底流，鱼龙虾蟹信沉浮。\n可怜金色头陀子，直至如今笑未休。",
        "dynasty": "宋",
        "collection_info": null
    },
    {
        "uuid": "48f0072f259657b39bbf3e38bdef6b71",
        "title": "颂古七十六首  其一○",
        "author": "释士珪",
        "content": "少室山前风过耳，九年人事随流水。\n若还是弄潮人，切须莫入洪波裏。",
        "dynasty": "宋",
        "collection_info": null
    },
    {
        "uuid": "c641004f012b4b0d438fb00a390dc566",
        "title": "颂古七十六首  其一二",
        "author": "释士珪",
        "content": "胡乱三十年，不曾少盐酱。\n江西马大师，南岳让和尚。",
        "dynasty": "宋",
        "collection_info": null
    },
    {
        "uuid": "93e219a895988579edc64ab7f53763af",
        "title": "颂古七十六首  其一三",
        "author": "释士珪",
        "content": "庐陵米价少知音，佛法商量古到今。\n绣出鸳鸯任人看，无端却要觅金鍼。",
        "dynasty": "宋",
        "collection_info": null
    },
    {
        "uuid": "9c618489e02229165d0f9a8f11d0cd49",
        "title": "颂古七十六首  其一四",
        "author": "释士珪",
        "content": "江西一喝动干坤，大用全机是灭门。\n三日耳聋风过树，累他黄蘖丧儿孙。",
        "dynasty": "宋",
        "collection_info": null
    },
    {
        "uuid": "3006a7f11b0a2f29f1cd1ad9a0aa0f7c",
        "title": "颂古七十六首  其一五",
        "author": "释士珪",
        "content": "百丈野狐，塞鴈衔芦。\n李广神箭，张颠草书。",
        "dynasty": "宋",
        "collection_info": null
    },
    {
        "uuid": "95c6193b56dfc6d92366357d4aa780a5",
        "title": "颂古七十六首  其一七",
        "author": "释士珪",
        "content": "心不是佛，智不是道。\n青山白云，落花芳草。\n若是伶俐阿师，终不回头转脑。",
        "dynasty": "宋",
        "collection_info": null
    },
    {
        "uuid": "58a80dce0b41ea65eeb1b31615e8180b",
        "title": "颂古七十六首  其一九",
        "author": "释士珪",
        "content": "南泉不指凈瓶，隐峰何曾舄水。\n从教打瓦钻龟，佛法不在这裏。",
        "dynasty": "宋",
        "collection_info": null
    },
    {
        "uuid": "eeaa0f6971466e2359c56f4a3aaa9ace",
        "title": "颂古七十六首  其二○",
        "author": "释士珪",
        "content": "大海波涛阔，小人方寸深。\n海枯终见底，人死不知心。",
        "dynasty": "宋",
        "collection_info": null
    },
    {
        "uuid": "1d782ced7de1a2551f36f71e0c2af8dc",
        "title": "颂古七十六首  其二二",
        "author": "释士珪",
        "content": "大唐国裏无禅师，礼拜归堂更不疑。\n堪笑河阳新妇子，不如临济小厮儿。",
        "dynasty": "宋",
        "collection_info": null
    },
    {
        "uuid": "93fe6ef241bc0ff434e23badb8a0e600",
        "title": "颂古七十六首  其二三",
        "author": "释士珪",
        "content": "若知天地本同根，不应重来更问人。\n却得南泉亲指似，等闲花发梦中春。",
        "dynasty": "宋",
        "collection_info": null
    },
    {
        "uuid": "00fc9690b09fbcb303ed0735190e00a2",
        "title": "颂古七十六首  其二四",
        "author": "释士珪",
        "content": "狸奴白牯念摩诃，争似南泉打破锅。\n虽然佛法无多子，天下丛林不奈何。",
        "dynasty": "宋",
        "collection_info": null
    },
    {
        "uuid": "d6b4c486755ff815efe1e009c4fdfdcb",
        "title": "颂古七十六首  其二六",
        "author": "释士珪",
        "content": "眼中见惯是寻常，又不惊人又久长。\n留得寒窻夜来月，三更依旧照茅堂。",
        "dynasty": "宋",
        "collection_info": null
    },
    {
        "uuid": "e8db66f973520ac031e5d69c91a792e7",
        "title": "颂古七十六首  其二七",
        "author": "释士珪",
        "content": "茱萸这裏无一滴，赵州无言便走出。\n春去秋来三百年，拄杖至今犹倚壁。",
        "dynasty": "宋",
        "collection_info": null
    },
    {
        "uuid": "0032856bb6541492e66859d2394360fa",
        "title": "颂古七十六首  其二八",
        "author": "释士珪",
        "content": "镇州出大萝卜头，师资道合有来由。\n观音寺裏有弥勒，东院西边有赵州。",
        "dynasty": "宋",
        "collection_info": null
    },
    {
        "uuid": "73aa57c2f54d50921001ffb827a727ff",
        "title": "颂古七十六首  其二九",
        "author": "释士珪",
        "content": "金佛木佛泥佛，度炉度水度火。\n尽入赵州红炉，烈焰光中锻过。\n一声白雪阳春，万古无人能和。",
        "dynasty": "宋",
        "collection_info": null
    },
    {
        "uuid": "e4506ef387e4d6a078b15baa81ffb3ec",
        "title": "颂古七十六首  其三○",
        "author": "释士珪",
        "content": "大地是眼何处屙，天下不奈雪老何。\n赵州寄个锹子去，方得此语圆来龙去堶堶。",
        "dynasty": "宋",
        "collection_info": null
    },
    {
        "uuid": "a23029d54dde272ec546f4a3c8327a8f",
        "title": "颂古七十六首  其三一",
        "author": "释士珪",
        "content": "天子居闹市裏，山僧在百草头。\n摆手御街来往，不怕巡火所由。",
        "dynasty": "宋",
        "collection_info": null
    },
    {
        "uuid": "5183f397595532c1007bd4a87932330b",
        "title": "颂古七十六首  其三三",
        "author": "释士珪",
        "content": "宣德门前过，回头便招祸。\n若要无事时，且归堂裏坐。",
        "dynasty": "宋",
        "collection_info": null
    },
    {
        "uuid": "a3ed4f5ec7fbba08b8b2410a10ef1518",
        "title": "颂古七十六首  其三六",
        "author": "释士珪",
        "content": "殿上唤来先应诺，不知业识太茫茫。\n虽然功德已成就，争奈当初不放光。",
        "dynasty": "宋",
        "collection_info": null
    },
    {
        "uuid": "5911cd7eca295290278cead977d6ab86",
        "title": "颂古七十六首  其三七",
        "author": "释士珪",
        "content": "洗脚处更不安排，侧聆时非是啖啄。\n赵州临济二老人，相见何劳下注脚。",
        "dynasty": "宋",
        "collection_info": null
    },
    {
        "uuid": "5ac019f6676a6ab8f79da1e15e8a1dbc",
        "title": "颂古七十六首  其三八",
        "author": "释士珪",
        "content": "娄罗须要逞聪明，金榜何曾得挂名。\n捋下幞头归去好，莫骑驴子傍人门。",
        "dynasty": "宋",
        "collection_info": null
    },
    {
        "uuid": "66c8d7b1b2db9cd21e1a3105ac717ec3",
        "title": "颂古七十六首  其三九",
        "author": "释士珪",
        "content": "面门出入见还难，无位真人咫尺间。\n去路一身轻似叶，高名千古重如山。",
        "dynasty": "宋",
        "collection_info": null
    },
    {
        "uuid": "0d4cc2fbd3479526ec240b0369c2521f",
        "title": "颂古七十六首  其四一",
        "author": "释士珪",
        "content": "大悲观音开正面，官不容针通一线。\n鼠拽葫芦有底忙，鬼争漆楣无人见。",
        "dynasty": "宋",
        "collection_info": null
    },
    {
        "uuid": "b8bf1babafc2ca121c1e4291a2f1db77",
        "title": "颂古七十六首  其四二",
        "author": "释士珪",
        "content": "到老不曾开语路，临行回首却叮咛。\n深深海底犹嫌浅，直向金刚水际行。",
        "dynasty": "宋",
        "collection_info": null
    },
    {
        "uuid": "a1db1381dd2163546a6bb4bd47ff2814",
        "title": "颂古七十六首  其四三",
        "author": "释士珪",
        "content": "雷火光中休草草，剑轮锋上莫忉忉。\n等闲放却全身入，终不当头犯一毫。",
        "dynasty": "宋",
        "collection_info": null
    },
    {
        "uuid": "f71fbcf303098e169875234090bc46d5",
        "title": "颂古七十六首  其四四",
        "author": "释士珪",
        "content": "睦州只爱锥头利，这僧不见凿头方。\n直饶转得百千藏，这般供养也寻常。",
        "dynasty": "宋",
        "collection_info": null
    },
    {
        "uuid": "6fe982b5f01cab45919e69a552e9c937",
        "title": "颂古七十六首  其四六",
        "author": "释士珪",
        "content": "棒下真鍮不博金，德山彻底老婆心。\n后人只见波涛涌，不见龙王宫殿深。",
        "dynasty": "宋",
        "collection_info": null
    },
    {
        "uuid": "1d4a0ed7645a2bc1ab10e3a5dd89fe0f",
        "title": "颂古七十六首  其四七",
        "author": "释士珪",
        "content": "钟未鸣，鼓未响，依前托钵归方丈。\n德山不会末后句，岩头密意谁相亮。\n只得三年也大奇，留与诸方作榜样。",
        "dynasty": "宋",
        "collection_info": null
    },
    {
        "uuid": "e9fa9c35ededbde140cd649146db795c",
        "title": "颂古七十六首  其四八",
        "author": "释士珪",
        "content": "寒时寒，热时热，无寒暑处天然别。\n绵州附子汉州姜，打刀须是邠州铁。\n洞山老子不瞒人，亲传当面藏身诀。",
        "dynasty": "宋",
        "collection_info": null
    },
    {
        "uuid": "8562d096461ca5ca466c5b558ab0a45a",
        "title": "颂古七十六首  其四九",
        "author": "释士珪",
        "content": "二十年前此地游，木兰花发院新修。\n如今再到经行地，树老无花僧白头。",
        "dynasty": "宋",
        "collection_info": null
    },
    {
        "uuid": "84ccfdde2869c31419f7bb5c994b8801",
        "title": "颂古七十六首  其五三",
        "author": "释士珪",
        "content": "掌中擎日月，舌上覆金钱。\n壁立争千仞，毫光彻梵天。",
        "dynasty": "宋",
        "collection_info": null
    },
    {
        "uuid": "37e7ea432d112c3598f499cb869fc8f3",
        "title": "颂古七十六首  其五四",
        "author": "释士珪",
        "content": "棒头瞎却一城人，三圣撩他宝寿瞋。\n正令只堪提一半，一盲引得众盲行。",
        "dynasty": "宋",
        "collection_info": null
    },
    {
        "uuid": "4e5d9b5cb34e0adfdee963ad890ba19b",
        "title": "颂古七十六首  其五八",
        "author": "释士珪",
        "content": "南无观上音菩萨，补陀岩上红莲舌。\n不知成佛是何时，打刀须是并州铁。",
        "dynasty": "宋",
        "collection_info": null
    },
    {
        "uuid": "cf2eb2dfff31a3f1070e987b33a6e31b",
        "title": "颂古七十六首  其六○",
        "author": "释士珪",
        "content": "七条披向钟声上，徧界难藏比丘相。\n若以色角音声求，迦叶师兄是虚妄。",
        "dynasty": "宋",
        "collection_info": null
    },
    {
        "uuid": "d0fe2683661cd78474ab7ee4acda0e0b",
        "title": "颂古七十六首  其六一",
        "author": "释士珪",
        "content": "二乘菩萨何言尽，诸佛凡夫早晚休。\n世事但将公道断，人心难似水长流。",
        "dynasty": "宋",
        "collection_info": null
    },
    {
        "uuid": "dce47d28ed7e3bff816c50df6a1095c9",
        "title": "颂古七十六首  其六二",
        "author": "释士珪",
        "content": "快骑骏马上高楼，南北东西得自由。\n最好腰缠十万贯，更来乘鹤上扬州。",
        "dynasty": "宋",
        "collection_info": null
    },
    {
        "uuid": "1fe3cc9765c791d90047e7a86aa607a4",
        "title": "颂古七十六首  其六四",
        "author": "释士珪",
        "content": "燕尾大虫难傍近，近前便是伤人命。\n除非目解据虎头，自然头正尾亦正。",
        "dynasty": "宋",
        "collection_info": null
    },
    {
        "uuid": "06bf535fe976e9dcaa46e154158a496a",
        "title": "颂古七十六首  其六五",
        "author": "释士珪",
        "content": "只要拔楔抽钉，为人解粘去缚。\n如何洞山老人，先自螣蛇绕脚。",
        "dynasty": "宋",
        "collection_info": null
    },
    {
        "uuid": "2e07339bc9fa2b03b2b3ef5ff9725db9",
        "title": "颂古七十六首  其六六",
        "author": "释士珪",
        "content": "网中跳出便飞腾，好个天然俊衲僧。\n何似当初未入网，悟来方始是知音。",
        "dynasty": "宋",
        "collection_info": null
    },
    {
        "uuid": "a9da37364bb0155e79232cd00dacc9c1",
        "title": "颂古七十六首  其六七",
        "author": "释士珪",
        "content": "阿家新妇两同条，咫尺家乡路不遥。\n可笑骑驴觅驴者，一生错认马鞍桥。",
        "dynasty": "宋",
        "collection_info": null
    },
    {
        "uuid": "6fbe8a7bdb1fe429ad77e2ea990c484c",
        "title": "颂古七十六首  其六八",
        "author": "释士珪",
        "content": "拈起竹篦子，□□便到家。\n秘魔若不会，随后却擎叉。",
        "dynasty": "宋",
        "collection_info": null
    },
    {
        "uuid": "b287d2b14d28fae0bbcd7171dcfa76a0",
        "title": "颂古七十六首  其六九",
        "author": "释士珪",
        "content": "十年湖海觅冤雠，不得冤雠未肯休。\n芍药花开菩萨面，椶榈叶长夜叉头。",
        "dynasty": "宋",
        "collection_info": null
    },
    {
        "uuid": "10640ac4950fb4dbedb673ae774f6f91",
        "title": "颂古七十六首  其七○",
        "author": "释士珪",
        "content": "锯解秤锤浑似铁，大愚老子曾饶舌。\n水流涧下太忙生，云在岭头闲不彻。",
        "dynasty": "宋",
        "collection_info": null
    },
    {
        "uuid": "3ba76c00e1334722978834b56c56c162",
        "title": "颂古七十六首  其七一",
        "author": "释士珪",
        "content": "官路无人独自行，自家公验甚分明。\n路傍偷贩私盐客，草裏蹲身过一生。",
        "dynasty": "宋",
        "collection_info": null
    },
    {
        "uuid": "d54d3af0554bca5b00dc8e4b737360e4",
        "title": "颂古七十六首  其七二",
        "author": "释士珪",
        "content": "猛虎当路坐，游鱼脚下过。\n不学子湖老，便打刘铁磨。",
        "dynasty": "宋",
        "collection_info": null
    },
    {
        "uuid": "bd519f1f1c246ca3e1e4e8545d4013dc",
        "title": "颂古七十六首  其七三",
        "author": "释士珪",
        "content": "三脚驴儿忒杀好，长放后园教吃草。\n等闲牵去向人前，踼倒湖南瞎长老。",
        "dynasty": "宋",
        "collection_info": null
    },
    {
        "uuid": "67922b7c3569f6a35bb64e429a6ef780",
        "title": "颂古七十六首  其七四",
        "author": "释士珪",
        "content": "杨歧老人锁口诀，万里长城一条铁。\n斫牌禅客知到来，不动金锤脑门裂。",
        "dynasty": "宋",
        "collection_info": null
    },
    {
        "uuid": "6b9fda7958afa9ca0379f0a41e908f51",
        "title": "颂古七十六首  其七五",
        "author": "释士珪",
        "content": "口是祸门，电掣雷奔。\n娑竭出海，震动干坤。",
        "dynasty": "宋",
        "collection_info": null
    },
    {
        "uuid": "2ef0e15fea3661df2754979d060be94b",
        "title": "颂古七十六首  其七六",
        "author": "释士珪",
        "content": "从前五逆怕闻雷，不似大虫看水磨。\n孤峰顶上要同行，十字街头还共坐。",
        "dynasty": "宋",
        "collection_info": null
    },
    {
        "uuid": "3355bdb14f26457578039a43e90d85d1",
        "title": "句  其一",
        "author": "释士珪",
        "content": "祇老是生涯。",
        "dynasty": "宋",
        "collection_info": null
    },
    {
        "uuid": "75f1c7bc21cd1db71ad0f0f7f0e88970",
        "title": "句  其二",
        "author": "释士珪",
        "content": "坞深人不到。",
        "dynasty": "宋",
        "collection_info": null
    },
    {
        "uuid": "0c8a3035546ab75c221a0b40e7745add",
        "title": "句  其三",
        "author": "释士珪",
        "content": "谁令眼界幽。",
        "dynasty": "宋",
        "collection_info": null
    }
]