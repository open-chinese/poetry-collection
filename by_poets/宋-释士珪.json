[
    {
        "uuid": "955abb7dd496ec9389c974f0df410c36",
        "title": "偈十六首  其一",
        "author": "释士珪",
        "content": "衲帔蒙头，下板头边，且打瞌睡。\n蒲团迭足，长连床上，随分挨肩。\n忽然露柱眼开，圣僧也须出院。\n切忌钉椿摇橹，更须看风使帆。\n各各总在其中，人人自宜照顾。\n且道照顾个什么，堂中宾主句，觌面没亲疏。",
        "dynasty": "宋",
        "collection_info": null
    },
    {
        "uuid": "1ef4a343eae3109f4e0e1ad7dfefa9c8",
        "title": "偈十六首  其二",
        "author": "释士珪",
        "content": "一山南北烟霞裏，两寺东西林麓间。\n开眼如今浑是梦，莫言真个在庐山。",
        "dynasty": "宋",
        "collection_info": null
    },
    {
        "uuid": "2420796ccb674a68242eb2a3febbcce4",
        "title": "偈十六首  其三",
        "author": "释士珪",
        "content": "面前一道如絃直，当门不用栽荆棘。\n陕府铁牛，昨夜失却尾巴；嘉州大像，不是白拈贼。\n赵州南，石桥北。\n黄河九曲吞昆崙，大悲院裏安弥勒。",
        "dynasty": "宋",
        "collection_info": null
    },
    {
        "uuid": "34d49163271c60a6c077b104663f4b19",
        "title": "偈十六首  其四",
        "author": "释士珪",
        "content": "东林百不会，瞎驴随大队。\n鞭打不进前，步步只倒退。\n一日復一日，灵台转昏昧。\n死去入地狱，永劫终不悔。\n开口见心肝，实语当忏悔。",
        "dynasty": "宋",
        "collection_info": null
    },
    {
        "uuid": "5f30fb78ed40deb9fb3c930b6abf81cc",
        "title": "偈十六首  其五",
        "author": "释士珪",
        "content": "错错，东林手把断贯索，诸方鼻孔都穿却。\n人问如何不自穿，自己鼻头难摸索。\n而今子细细思量，元来不是而今错。",
        "dynasty": "宋",
        "collection_info": null
    },
    {
        "uuid": "fd094844e743244aabd094a6917a7b5e",
        "title": "偈十六首  其六",
        "author": "释士珪",
        "content": "金镞惯调经百战，钱鞭多力恨无雠。",
        "dynasty": "宋",
        "collection_info": null
    },
    {
        "uuid": "0d7a67271b638be45ae3636d81f0e57d",
        "title": "偈十六首  其七",
        "author": "释士珪",
        "content": "一阳生，万物萌。\n天本清，地常宁。\n四时行，万彙成。\n如纬经，如权衡。\n天心平，人心诚。\n日月明，鬼神警。\n方知天地分浊清，古今无亏盈。\n圣泉拄杖犹通灵，敲骨出髓。\n方悟从上诸圣碗鸣声，犹较芭蕉半月程。",
        "dynasty": "宋",
        "collection_info": null
    },
    {
        "uuid": "667176f335154f0bb6e99908a7ee3fb6",
        "title": "偈十六首  其八",
        "author": "释士珪",
        "content": "半夜穿针，尽十方皆成线路，你诸人为什么透不过。\n天明吃粥，无一丝毫不露真机，你诸人为什么拨不转。\n透不过处，路布分明。\n拨不转时，真机独露。\n半夜梦中惊骤雨，三更枕上听秋声。",
        "dynasty": "宋",
        "collection_info": null
    },
    {
        "uuid": "3f0903a425077586d4579d39faadd8ce",
        "title": "偈十六首  其九",
        "author": "释士珪",
        "content": "烈火焰中，蟭螟虫如何栖泊。\n大炉韛裏，金刚钻烧得通红。\n蓦然脑后一锥，铁佛也须汗出。\n佛祖重新煅炼，衲僧再上钳锤。\n直饶千手大悲，这裏如何摸索。\n打破从教重锢鏴，休言钝铁费钳锤。",
        "dynasty": "宋",
        "collection_info": null
    },
    {
        "uuid": "21832769a6e20fbfcc764837b4c404be",
        "title": "偈十六首  其一○",
        "author": "释士珪",
        "content": "天晴开水路，无事设曹司。\n病多谙药性，小慈妨大慈。",
        "dynasty": "宋",
        "collection_info": null
    },
    {
        "uuid": "baed92837f1458730f6146aa84995093",
        "title": "偈十六首  其一一",
        "author": "释士珪",
        "content": "尘融法界，念尽毗卢。\n千眼顿开，纤尘不立。\n游戏宝明空海，超越菩提觉场。\n善财入楼阁之门，重重无尽。\n居士供蒲塞之馔，种种庄严。\n以上妙饮食供养为法门，以广大愿心总持为佛事。\n一一摄入，一一交参。\n一一圆融，一一周徧。\n理事平等，真俗混融。\n凡圣同源，因果不二。\n直得文殊骑狮子，入普贤鼻孔裏藏身。\n普贤骑象王，入文殊眼睛裏瞌睡。\n释迦弥勒，掩耳偷铃。\n势至观音，抱贜叫屈。",
        "dynasty": "宋",
        "collection_info": null
    },
    {
        "uuid": "53247424caf143403a5d96926a512b1d",
        "title": "偈十六首  其一二",
        "author": "释士珪",
        "content": "老龙千丈湫，晴空散飞雪。\n尊者诺讵罗，坐视眼眨眨。\n老禅来住山，梵志翻着袜。\n乍可刺汝眼，且要话头活。",
        "dynasty": "宋",
        "collection_info": null
    },
    {
        "uuid": "884af512e74956ad142d9d135c30e9d1",
        "title": "偈十六首  其一三",
        "author": "释士珪",
        "content": "老禅不打鼓山鼓，送老来看雁范山。\n杰阁重楼都不见，溪边茅屋两三间。",
        "dynasty": "宋",
        "collection_info": null
    },
    {
        "uuid": "78e59f1e12b88f4172471ba44aadf84a",
        "title": "偈十六首  其一四",
        "author": "释士珪",
        "content": "释迦弥勒，犹是他奴。\n临济德山，是何草芥。\n向上一路，荆棘成林。\n更欲翻身，堕崖落堑。\n总不动着，当处活埋。\n生机临时，翻成乱统。\n穿耳胡僧葱岭去，夜行踏雪马蹄轻。",
        "dynasty": "宋",
        "collection_info": null
    },
    {
        "uuid": "754291ba9d973fe39acb6a150f45b109",
        "title": "偈十六首  其一五",
        "author": "释士珪",
        "content": "悬泉千尺泻龙湫，一叶萧萧万木秋。\n坐看孤云行看月，更无佛法挂心头。",
        "dynasty": "宋",
        "collection_info": null
    },
    {
        "uuid": "606dcbb1ecf8b5a47ef49e6aaee8e559",
        "title": "偈十六首  其一六",
        "author": "释士珪",
        "content": "晷运推移无不动，日南长至几曾迁。\n应时纳祜无他事，依旧三门开两边。\n三门开两边，一句具三玄。\n今古应无坠，分明在目前。",
        "dynasty": "宋",
        "collection_info": null
    },
    {
        "uuid": "6cc7630e4f10961f63314634307f331c",
        "title": "偈十六首  其一七",
        "author": "释士珪",
        "content": "孔明庙前有古柏，枝如青铜根如石。\n苍皮溜雨四十围，黛色参天二千尺。\n但见年年是好年，岂知日日是好日。\n小树子，傍山栽，花从叶裏开。\n枝高攀不得，罗袖拂将来。",
        "dynasty": "宋",
        "collection_info": null
    },
    {
        "uuid": "b40ffec6ceb7e6bd5b68610c71153d10",
        "title": "偈十六首  其一八",
        "author": "释士珪",
        "content": "尘融法界，念尽毗卢。\n咫尺跨于大千，剎那超于三世。\n过去诸如来秤锤落井，现在诸菩萨塞壑填沟。\n未来修学人，如麻似粟。\n回头拾得新罗箭，自是诸人不丈夫。",
        "dynasty": "宋",
        "collection_info": null
    },
    {
        "uuid": "135b08664bf3a81a430666b6d9466043",
        "title": "临终偈",
        "author": "释士珪",
        "content": "前三十一，中九下七。\n老人言尽处，龟歌眼睛赤。",
        "dynasty": "宋",
        "collection_info": null
    },
    {
        "uuid": "6439a72d329ebf200345a3a59cc93584",
        "title": "颂古六首  其一",
        "author": "释士珪",
        "content": "不假文殊神通，休要罔明弹指。\n尔时灵山会中，女子从定而起。",
        "dynasty": "宋",
        "collection_info": null
    },
    {
        "uuid": "db51ad30a47609883c190537152a6e82",
        "title": "颂古六首  其二",
        "author": "释士珪",
        "content": "世路风波不见君，一回见面一伤神。\n水流华落知何处，洞中桃源别是春。",
        "dynasty": "宋",
        "collection_info": null
    },
    {
        "uuid": "be05a44d8b5fd6af11be9c56aa1b529f",
        "title": "颂古六首  其三",
        "author": "释士珪",
        "content": "劈面三拳，连腮七掌。\n尽大地人，不知痛痒。",
        "dynasty": "宋",
        "collection_info": null
    },
    {
        "uuid": "d6f8cbe46800deab6e8f60bf8211f3a6",
        "title": "颂古六首  其四",
        "author": "释士珪",
        "content": "夜半墨漆黑，捉得一个贼。\n点火照来看，元是王大伯。",
        "dynasty": "宋",
        "collection_info": null
    },
    {
        "uuid": "e98848b7174bc3030dea6a335472a5ff",
        "title": "颂古六首  其五",
        "author": "释士珪",
        "content": "近在口皮边，远过河沙国。\n世间多少人，不得油餈吃。",
        "dynasty": "宋",
        "collection_info": null
    },
    {
        "uuid": "d0e1f673c5d19396564e1ae71b722ec7",
        "title": "颂古六首  其六",
        "author": "释士珪",
        "content": "船子下扬州，浮萍逐水流。\n一声河满子，千古动悲愁。",
        "dynasty": "宋",
        "collection_info": null
    },
    {
        "uuid": "87c810727501c100fb15c3ffb859a450",
        "title": "偈五首  其一",
        "author": "释士珪",
        "content": "万年一念，一念万年。\n和衣泥裏辊，洗脚上床眠。\n历劫来事，祇在如今。\n大海波涛涌，小人方寸深。",
        "dynasty": "宋",
        "collection_info": null
    },
    {
        "uuid": "9367e4a95ffff42b8bbe291f638bdaa6",
        "title": "偈五首  其二",
        "author": "释士珪",
        "content": "万机不到，眼见色，耳闻声。\n一句当堂，头戴天，脚踏地。\n你诸人祇如今日是五月初一，殊不知金乌半夜忙忙去，玉兔天明上海东。",
        "dynasty": "宋",
        "collection_info": null
    },
    {
        "uuid": "d2a09fffec3712c87a2804ef0c017107",
        "title": "偈五首  其三",
        "author": "释士珪",
        "content": "一叶落，天下秋，欲穷千里目，更上一层楼。\n一尘起，大地收，嘉州打大像，陕府灌铁牛。\n久旱檐头句，桥流水不流。",
        "dynasty": "宋",
        "collection_info": null
    },
    {
        "uuid": "7ca948ca298555381e5f176bfc61cbff",
        "title": "偈五首  其四",
        "author": "释士珪",
        "content": "见见之时，见非是见。\n见犹离见，见不能及。\n落华有意随流水，流水无情恋落华。\n诸可还者，自然非汝。\n不汝还者，非汝而谁。\n长恨春归无觅处，不知转入此中来。",
        "dynasty": "宋",
        "collection_info": null
    },
    {
        "uuid": "57f3408021023bd47c45fb4e96cd9856",
        "title": "偈五首  其五",
        "author": "释士珪",
        "content": "马搭鞍，驴推磨。\n灵利衲僧，祇消一个。\n纵使东家明点灯，未必西家暗中坐。\n西来意旨问如何，多口阿师自招祸。",
        "dynasty": "宋",
        "collection_info": null
    },
    {
        "uuid": "3a1c9c3e7c003547de04f2c08476bbc3",
        "title": "观行上座所作维摩问疾图",
        "author": "释士珪",
        "content": "道人眈眈痴虎头，瞭然电转开双眸。\n枯木已死寒岩秋，定中霹雳摧四牛。\n起来下笔不能休，新诗字字蟠银钩。\n发其余者漫不收，散而纵横为九流。\n我观此画真其尤，病维摩诘小有瘳。\n文殊大士从之游，彼上人者难对酬。\n两公文章虎而彪，万古凡马空骅骝。\n向来曹韩与韦侯，笔端亦尝知此否。\n世间画本多山丘，阅人何翅如传邮。\n对此可以销百忧，先生胡为吟四愁。",
        "dynasty": "宋",
        "collection_info": null
    },
    {
        "uuid": "f142de8c91799ba2b8c666c6be0f3593",
        "title": "安上座所作墨梅",
        "author": "释士珪",
        "content": "道人色心浄，了见造物根。\n笔端开此花，胸中有丘园。\n清香凝暗夜，疏枝卧黄昏。\n撞钟西湖寺，见月罗浮村。\n老眼隔烟雾，一笑作篱藩。",
        "dynasty": "宋",
        "collection_info": null
    },
    {
        "uuid": "bb496e8df699f8d0e9692d41ab692e48",
        "title": "颂古七十六首  其一",
        "author": "释士珪",
        "content": "老胡不免出胞胎，也解人前恁么来。\n指地指天称第一，众生四十九年灾。",
        "dynasty": "宋",
        "collection_info": null
    },
    {
        "uuid": "36ead0bddc46198e88e7bc79154ec146",
        "title": "颂古七十六首  其二",
        "author": "释士珪",
        "content": "是非海裏横身人，豺虎羣中自在行。\n莫把是非来辨我，平生穿凿不相干。",
        "dynasty": "宋",
        "collection_info": null
    },
    {
        "uuid": "c5c940cc30f0b1c745ad14651318bd8f",
        "title": "颂古七十六首  其三",
        "author": "释士珪",
        "content": "月裏姮娥不画眉，只将云雾作罗衣。\n不知梦逐青鸾去，犹把花枝盖面归。",
        "dynasty": "宋",
        "collection_info": null
    },
    {
        "uuid": "6c84f5e1ac4c1bead946be0b7af9ae74",
        "title": "颂古七十六首  其四",
        "author": "释士珪",
        "content": "拄杖头边无孔窍，大千沙界犹嫌小。\n毗婆尸佛早留心，直至而今不得妙。",
        "dynasty": "宋",
        "collection_info": null
    },
    {
        "uuid": "45fd43c28edccf3b4220e8121e8d96af",
        "title": "颂古七十六首  其五",
        "author": "释士珪",
        "content": "举手攀南斗，翻身倚北辰。\n出头天外看，谁是我般人。",
        "dynasty": "宋",
        "collection_info": null
    },
    {
        "uuid": "c55e5e79999229c791f180d35c9b0b87",
        "title": "颂古七十六首  其六",
        "author": "释士珪",
        "content": "种谷不生豆苗，蒸沙岂能成饭。\n大通智胜如来，一个担扳底汉。",
        "dynasty": "宋",
        "collection_info": null
    },
    {
        "uuid": "0fd0ff371d5c6d4ff0c4080890770e04",
        "title": "颂古七十六首  其七",
        "author": "释士珪",
        "content": "入林不动草，入水不动波。\n镬汤无冷处，合眼跳黄河。",
        "dynasty": "宋",
        "collection_info": null
    },
    {
        "uuid": "c62ba347a08ef753c45bdd3b550b1064",
        "title": "颂古七十六首  其八",
        "author": "释士珪",
        "content": "破缾岂復作缾事，焦种不因生糵牙。\n如彼灵空槃大子，毛轮垂法翳花开。",
        "dynasty": "宋",
        "collection_info": null
    },
    {
        "uuid": "7aada0e5258bd77642418427ee27b435",
        "title": "颂古七十六首  其九",
        "author": "释士珪",
        "content": "海水翻空衮底流，鱼龙虾蟹信沉浮。\n可怜金色头陀子，直至如今笑未休。",
        "dynasty": "宋",
        "collection_info": null
    },
    {
        "uuid": "40e559d5e4ab6c368f85754abe56f830",
        "title": "颂古七十六首  其一○",
        "author": "释士珪",
        "content": "少室山前风过耳，九年人事随流水。\n若还是弄潮人，切须莫入洪波裏。",
        "dynasty": "宋",
        "collection_info": null
    },
    {
        "uuid": "70ebe4863c8f789e1ded4f0987e01de6",
        "title": "颂古七十六首  其一一",
        "author": "释士珪",
        "content": "二祖当年立少林，满庭积雪到腰深。\n叉手当胸无一事，不求不觅不安心。",
        "dynasty": "宋",
        "collection_info": null
    },
    {
        "uuid": "c6398f293eb999c1da54c2981cb0acd0",
        "title": "颂古七十六首  其一二",
        "author": "释士珪",
        "content": "胡乱三十年，不曾少盐酱。\n江西马大师，南岳让和尚。",
        "dynasty": "宋",
        "collection_info": null
    },
    {
        "uuid": "8bc56e957108c47b0365c85fb4927583",
        "title": "颂古七十六首  其一三",
        "author": "释士珪",
        "content": "庐陵米价少知音，佛法商量古到今。\n绣出鸳鸯任人看，无端却要觅金鍼。",
        "dynasty": "宋",
        "collection_info": null
    },
    {
        "uuid": "8185e980d4cf81daf1b6948e64c1426c",
        "title": "颂古七十六首  其一四",
        "author": "释士珪",
        "content": "江西一喝动干坤，大用全机是灭门。\n三日耳聋风过树，累他黄蘖丧儿孙。",
        "dynasty": "宋",
        "collection_info": null
    },
    {
        "uuid": "365a0851bbef7d6aa570b734815d48dc",
        "title": "颂古七十六首  其一五",
        "author": "释士珪",
        "content": "百丈野狐，塞鴈衔芦。\n李广神箭，张颠草书。",
        "dynasty": "宋",
        "collection_info": null
    },
    {
        "uuid": "b4269d0af0967f9538716b8305e78396",
        "title": "颂古七十六首  其一六",
        "author": "释士珪",
        "content": "剔起便行三万里，只今休去八千年。\n分明更为从头举，一任诸方取次传。",
        "dynasty": "宋",
        "collection_info": null
    },
    {
        "uuid": "5277b237f0515e899cc49a0039c93c2d",
        "title": "颂古七十六首  其一七",
        "author": "释士珪",
        "content": "心不是佛，智不是道。\n青山白云，落花芳草。\n若是伶俐阿师，终不回头转脑。",
        "dynasty": "宋",
        "collection_info": null
    },
    {
        "uuid": "a78e1f4347e0194a2790c7009a2ac07c",
        "title": "颂古七十六首  其一八",
        "author": "释士珪",
        "content": "一道如弦直，心亲手更亲。\n箭穿红日影，方是射鵰人。",
        "dynasty": "宋",
        "collection_info": null
    },
    {
        "uuid": "be8427194611a70a0be735f5846ac9c1",
        "title": "颂古七十六首  其一九",
        "author": "释士珪",
        "content": "南泉不指凈瓶，隐峰何曾舄水。\n从教打瓦钻龟，佛法不在这裏。",
        "dynasty": "宋",
        "collection_info": null
    },
    {
        "uuid": "c889b3a81336c11c5d7aa1d43ed39cc2",
        "title": "颂古七十六首  其二○",
        "author": "释士珪",
        "content": "大海波涛阔，小人方寸深。\n海枯终见底，人死不知心。",
        "dynasty": "宋",
        "collection_info": null
    },
    {
        "uuid": "bdcc203e7c3ec605c5b67845dd861bb3",
        "title": "颂古七十六首  其二一",
        "author": "释士珪",
        "content": "四海狼烟静，中原信息通。\n罢拈三尺剑，休弄一张弓。",
        "dynasty": "宋",
        "collection_info": null
    },
    {
        "uuid": "0463f3d4ef00c182a95e5262b1b3bae8",
        "title": "颂古七十六首  其二二",
        "author": "释士珪",
        "content": "大唐国裏无禅师，礼拜归堂更不疑。\n堪笑河阳新妇子，不如临济小厮儿。",
        "dynasty": "宋",
        "collection_info": null
    },
    {
        "uuid": "3a46235d497e15cde68d4dcc6ca45ba9",
        "title": "颂古七十六首  其二三",
        "author": "释士珪",
        "content": "若知天地本同根，不应重来更问人。\n却得南泉亲指似，等闲花发梦中春。",
        "dynasty": "宋",
        "collection_info": null
    },
    {
        "uuid": "fe41320225bb4d78b1fb118d911ac745",
        "title": "颂古七十六首  其二四",
        "author": "释士珪",
        "content": "狸奴白牯念摩诃，争似南泉打破锅。\n虽然佛法无多子，天下丛林不奈何。",
        "dynasty": "宋",
        "collection_info": null
    },
    {
        "uuid": "c0987e9b9f8c653f4bd3930a5b1b4ff0",
        "title": "颂古七十六首  其二五",
        "author": "释士珪",
        "content": "若谓平常心是道，枝蔓向上更生枝。\n贴肉汗衫如脱了，唤来眼上与安眉。",
        "dynasty": "宋",
        "collection_info": null
    },
    {
        "uuid": "ba04c68fb655d030a05fbaa4fc1cdbb1",
        "title": "颂古七十六首  其二六",
        "author": "释士珪",
        "content": "眼中见惯是寻常，又不惊人又久长。\n留得寒窻夜来月，三更依旧照茅堂。",
        "dynasty": "宋",
        "collection_info": null
    },
    {
        "uuid": "b8d5f508bd075188f5ddc3c00cd6ad73",
        "title": "颂古七十六首  其二七",
        "author": "释士珪",
        "content": "茱萸这裏无一滴，赵州无言便走出。\n春去秋来三百年，拄杖至今犹倚壁。",
        "dynasty": "宋",
        "collection_info": null
    },
    {
        "uuid": "cabc8eb1ac124ceac573742079642883",
        "title": "颂古七十六首  其二八",
        "author": "释士珪",
        "content": "镇州出大萝卜头，师资道合有来由。\n观音寺裏有弥勒，东院西边有赵州。",
        "dynasty": "宋",
        "collection_info": null
    },
    {
        "uuid": "efd08836292a9531f516db92b8ae6ba9",
        "title": "颂古七十六首  其二九",
        "author": "释士珪",
        "content": "金佛木佛泥佛，度炉度水度火。\n尽入赵州红炉，烈焰光中锻过。\n一声白雪阳春，万古无人能和。",
        "dynasty": "宋",
        "collection_info": null
    },
    {
        "uuid": "af4bb25cd0217f7497b332b2c14d3d9c",
        "title": "颂古七十六首  其三○",
        "author": "释士珪",
        "content": "大地是眼何处屙，天下不奈雪老何。\n赵州寄个锹子去，方得此语圆来龙去堶堶。",
        "dynasty": "宋",
        "collection_info": null
    },
    {
        "uuid": "9f22de0b0a861fc351835104b104df9e",
        "title": "颂古七十六首  其三一",
        "author": "释士珪",
        "content": "天子居闹市裏，山僧在百草头。\n摆手御街来往，不怕巡火所由。",
        "dynasty": "宋",
        "collection_info": null
    },
    {
        "uuid": "6fd8f04bbbd522802af3efc26bdf0db6",
        "title": "颂古七十六首  其三二",
        "author": "释士珪",
        "content": "得入门，在门外。\n说向人，人不会。\n更高声，我耳背。",
        "dynasty": "宋",
        "collection_info": null
    },
    {
        "uuid": "bcdc85cedf9aae9a73e183795feb6137",
        "title": "颂古七十六首  其三三",
        "author": "释士珪",
        "content": "宣德门前过，回头便招祸。\n若要无事时，且归堂裏坐。",
        "dynasty": "宋",
        "collection_info": null
    },
    {
        "uuid": "919b1e0a7079950f71022943a8a314d2",
        "title": "颂古七十六首  其三四",
        "author": "释士珪",
        "content": "老僧正在东司上，不将佛法为人说。\n一般屎臭旃檀香，父子之机俱漏泄。",
        "dynasty": "宋",
        "collection_info": null
    },
    {
        "uuid": "b2fc4b558ee3a0d051b3f5da2534ba42",
        "title": "颂古七十六首  其三五",
        "author": "释士珪",
        "content": "百年三万六千日，一日朝昏十二时。\n使杀老僧浑不管，不知闹裏有谁知。",
        "dynasty": "宋",
        "collection_info": null
    },
    {
        "uuid": "6cb241eeda62cf80643f7f8442b49de6",
        "title": "颂古七十六首  其三六",
        "author": "释士珪",
        "content": "殿上唤来先应诺，不知业识太茫茫。\n虽然功德已成就，争奈当初不放光。",
        "dynasty": "宋",
        "collection_info": null
    },
    {
        "uuid": "5db9873bdbadcea8c76d9d33d4977895",
        "title": "颂古七十六首  其三七",
        "author": "释士珪",
        "content": "洗脚处更不安排，侧聆时非是啖啄。\n赵州临济二老人，相见何劳下注脚。",
        "dynasty": "宋",
        "collection_info": null
    },
    {
        "uuid": "352e1a0bc1a27c0d78815eb788e35026",
        "title": "颂古七十六首  其三八",
        "author": "释士珪",
        "content": "娄罗须要逞聪明，金榜何曾得挂名。\n捋下幞头归去好，莫骑驴子傍人门。",
        "dynasty": "宋",
        "collection_info": null
    },
    {
        "uuid": "49086bdcdc611c4735c487b427c363a3",
        "title": "颂古七十六首  其三九",
        "author": "释士珪",
        "content": "面门出入见还难，无位真人咫尺间。\n去路一身轻似叶，高名千古重如山。",
        "dynasty": "宋",
        "collection_info": null
    },
    {
        "uuid": "6e1b7580a1a9753f0433d2442a1f279f",
        "title": "颂古七十六首  其四○",
        "author": "释士珪",
        "content": "主宾都落第三机，阵阵开旗不展旗。\n石火光中分胜负，倒骑铁马上须弥。",
        "dynasty": "宋",
        "collection_info": null
    },
    {
        "uuid": "ea87a7f825c4e4beccf7e723add86440",
        "title": "颂古七十六首  其四一",
        "author": "释士珪",
        "content": "大悲观音开正面，官不容针通一线。\n鼠拽葫芦有底忙，鬼争漆楣无人见。",
        "dynasty": "宋",
        "collection_info": null
    },
    {
        "uuid": "af918d67cca0f9f5d88394c710addc45",
        "title": "颂古七十六首  其四二",
        "author": "释士珪",
        "content": "到老不曾开语路，临行回首却叮咛。\n深深海底犹嫌浅，直向金刚水际行。",
        "dynasty": "宋",
        "collection_info": null
    },
    {
        "uuid": "6f7d5c419ed990613015341eb7bc848a",
        "title": "颂古七十六首  其四三",
        "author": "释士珪",
        "content": "雷火光中休草草，剑轮锋上莫忉忉。\n等闲放却全身入，终不当头犯一毫。",
        "dynasty": "宋",
        "collection_info": null
    },
    {
        "uuid": "ce029281a447f5d2a57185a6836da520",
        "title": "颂古七十六首  其四四",
        "author": "释士珪",
        "content": "睦州只爱锥头利，这僧不见凿头方。\n直饶转得百千藏，这般供养也寻常。",
        "dynasty": "宋",
        "collection_info": null
    },
    {
        "uuid": "857dc602096505176132a3446e17fc1d",
        "title": "颂古七十六首  其四五",
        "author": "释士珪",
        "content": "敢保老兄犹未彻，玄沙之言何太切。\n君看陌上桃花红，尽是离人眼中血。",
        "dynasty": "宋",
        "collection_info": null
    },
    {
        "uuid": "2a8676415655f14ab68f00dc87288180",
        "title": "颂古七十六首  其四六",
        "author": "释士珪",
        "content": "棒下真鍮不博金，德山彻底老婆心。\n后人只见波涛涌，不见龙王宫殿深。",
        "dynasty": "宋",
        "collection_info": null
    },
    {
        "uuid": "8d3b362ff9089d46464a3a9c7dd1e4f5",
        "title": "颂古七十六首  其四七",
        "author": "释士珪",
        "content": "钟未鸣，鼓未响，依前托钵归方丈。\n德山不会末后句，岩头密意谁相亮。\n只得三年也大奇，留与诸方作榜样。",
        "dynasty": "宋",
        "collection_info": null
    },
    {
        "uuid": "282cbba0b726d4a02cd5e05bf55debf5",
        "title": "颂古七十六首  其四八",
        "author": "释士珪",
        "content": "寒时寒，热时热，无寒暑处天然别。\n绵州附子汉州姜，打刀须是邠州铁。\n洞山老子不瞒人，亲传当面藏身诀。",
        "dynasty": "宋",
        "collection_info": null
    },
    {
        "uuid": "d5674cfe7317d45747ff3237a3489f89",
        "title": "颂古七十六首  其四九",
        "author": "释士珪",
        "content": "二十年前此地游，木兰花发院新修。\n如今再到经行地，树老无花僧白头。",
        "dynasty": "宋",
        "collection_info": null
    },
    {
        "uuid": "4a6f6bc2e04cf1266904827c67af9944",
        "title": "颂古七十六首  其五○",
        "author": "释士珪",
        "content": "年来万事总成魔，老去闲添白髪多。\n道泰不传天子令，时清休唱太平歌。",
        "dynasty": "宋",
        "collection_info": null
    },
    {
        "uuid": "a278aa699156d7d6c242c1598691f58b",
        "title": "颂古七十六首  其五一",
        "author": "释士珪",
        "content": "大死底人还却活，不许夜行投明到。\n陈州人出许州门，翁翁八十重年少。",
        "dynasty": "宋",
        "collection_info": null
    },
    {
        "uuid": "cc4f6179332679eed54a3f67eba9944f",
        "title": "颂古七十六首  其五二",
        "author": "释士珪",
        "content": "干峰不用指陈，云门休打骨董。\n自然东海鲤鱼，筑着帝释鼻孔。",
        "dynasty": "宋",
        "collection_info": null
    },
    {
        "uuid": "e89f5626c889982189ec66772f3caa4c",
        "title": "颂古七十六首  其五三",
        "author": "释士珪",
        "content": "掌中擎日月，舌上覆金钱。\n壁立争千仞，毫光彻梵天。",
        "dynasty": "宋",
        "collection_info": null
    },
    {
        "uuid": "576b8090ad4073610e35162f42f7dc62",
        "title": "颂古七十六首  其五四",
        "author": "释士珪",
        "content": "棒头瞎却一城人，三圣撩他宝寿瞋。\n正令只堪提一半，一盲引得众盲行。",
        "dynasty": "宋",
        "collection_info": null
    },
    {
        "uuid": "f03c33011a3e7cab4b2b0c3dd909c1c4",
        "title": "颂古七十六首  其五五",
        "author": "释士珪",
        "content": "不踏门前路，春归又一年。\n落花红满地，芳草碧连天。",
        "dynasty": "宋",
        "collection_info": null
    },
    {
        "uuid": "36a8e7a30dda34ceeed53e1bf6624248",
        "title": "颂古七十六首  其五六",
        "author": "释士珪",
        "content": "利刀自断命根，不要依草附木。\n若有一法与人，永入拔舌地狱。",
        "dynasty": "宋",
        "collection_info": null
    },
    {
        "uuid": "079058e82b5438d498a39d2b80953abc",
        "title": "颂古七十六首  其五七",
        "author": "释士珪",
        "content": "万事由王老师，树子未属你在。\n广额屠儿成佛，二祖大师偿债。",
        "dynasty": "宋",
        "collection_info": null
    },
    {
        "uuid": "f4413f1ac531b7e29cd95bc860c8b0ff",
        "title": "颂古七十六首  其五八",
        "author": "释士珪",
        "content": "南无观上音菩萨，补陀岩上红莲舌。\n不知成佛是何时，打刀须是并州铁。",
        "dynasty": "宋",
        "collection_info": null
    },
    {
        "uuid": "3e9bfabb3f25ef1dde8184dd5a4654e5",
        "title": "颂古七十六首  其五九",
        "author": "释士珪",
        "content": "不用唐言译，休将梵语传。\n摩酰首罗眼，对面隔西天。",
        "dynasty": "宋",
        "collection_info": null
    },
    {
        "uuid": "6c2b9e042a6f206ec625d3d6c979f426",
        "title": "颂古七十六首  其六○",
        "author": "释士珪",
        "content": "七条披向钟声上，徧界难藏比丘相。\n若以色角音声求，迦叶师兄是虚妄。",
        "dynasty": "宋",
        "collection_info": null
    },
    {
        "uuid": "ab7819d3b5d66c75ff377f84ed0361ab",
        "title": "颂古七十六首  其六一",
        "author": "释士珪",
        "content": "二乘菩萨何言尽，诸佛凡夫早晚休。\n世事但将公道断，人心难似水长流。",
        "dynasty": "宋",
        "collection_info": null
    },
    {
        "uuid": "f50867315dcd9e6320efc695909f94a7",
        "title": "颂古七十六首  其六二",
        "author": "释士珪",
        "content": "快骑骏马上高楼，南北东西得自由。\n最好腰缠十万贯，更来乘鹤上扬州。",
        "dynasty": "宋",
        "collection_info": null
    },
    {
        "uuid": "719533e89b5bc1214cc7c3448df5d7cf",
        "title": "颂古七十六首  其六三",
        "author": "释士珪",
        "content": "风头稍硬难安立，暖气纔通瞌睡来。\n却笑明招闲费力，无端两处强差排。",
        "dynasty": "宋",
        "collection_info": null
    },
    {
        "uuid": "b77986d4361b514dcfd7a45acb47c537",
        "title": "颂古七十六首  其六四",
        "author": "释士珪",
        "content": "燕尾大虫难傍近，近前便是伤人命。\n除非目解据虎头，自然头正尾亦正。",
        "dynasty": "宋",
        "collection_info": null
    },
    {
        "uuid": "03d2299118f62c931fb20712b3127f13",
        "title": "颂古七十六首  其六五",
        "author": "释士珪",
        "content": "只要拔楔抽钉，为人解粘去缚。\n如何洞山老人，先自螣蛇绕脚。",
        "dynasty": "宋",
        "collection_info": null
    },
    {
        "uuid": "28a1b82a69ad6c1f833df1d7bcf51ee5",
        "title": "颂古七十六首  其六六",
        "author": "释士珪",
        "content": "网中跳出便飞腾，好个天然俊衲僧。\n何似当初未入网，悟来方始是知音。",
        "dynasty": "宋",
        "collection_info": null
    },
    {
        "uuid": "85ada0713f54426f684b5207c389d67c",
        "title": "颂古七十六首  其六七",
        "author": "释士珪",
        "content": "阿家新妇两同条，咫尺家乡路不遥。\n可笑骑驴觅驴者，一生错认马鞍桥。",
        "dynasty": "宋",
        "collection_info": null
    },
    {
        "uuid": "3c260873efbc1c2aa225af6382bb6655",
        "title": "颂古七十六首  其六八",
        "author": "释士珪",
        "content": "拈起竹篦子，□□便到家。\n秘魔若不会，随后却擎叉。",
        "dynasty": "宋",
        "collection_info": null
    },
    {
        "uuid": "7431b21d5d7e3e3d344e07307534e19b",
        "title": "颂古七十六首  其六九",
        "author": "释士珪",
        "content": "十年湖海觅冤雠，不得冤雠未肯休。\n芍药花开菩萨面，椶榈叶长夜叉头。",
        "dynasty": "宋",
        "collection_info": null
    },
    {
        "uuid": "d510eb1fd19160ae2e1b88c9d47d26f2",
        "title": "颂古七十六首  其七○",
        "author": "释士珪",
        "content": "锯解秤锤浑似铁，大愚老子曾饶舌。\n水流涧下太忙生，云在岭头闲不彻。",
        "dynasty": "宋",
        "collection_info": null
    },
    {
        "uuid": "272289671a8c137ca79c008f26a1ce72",
        "title": "颂古七十六首  其七一",
        "author": "释士珪",
        "content": "官路无人独自行，自家公验甚分明。\n路傍偷贩私盐客，草裏蹲身过一生。",
        "dynasty": "宋",
        "collection_info": null
    },
    {
        "uuid": "c25d251b4a9a91222fef1e3bd1c3d519",
        "title": "颂古七十六首  其七二",
        "author": "释士珪",
        "content": "猛虎当路坐，游鱼脚下过。\n不学子湖老，便打刘铁磨。",
        "dynasty": "宋",
        "collection_info": null
    },
    {
        "uuid": "1b858d4fc5d4815684978eb350e08f39",
        "title": "颂古七十六首  其七三",
        "author": "释士珪",
        "content": "三脚驴儿忒杀好，长放后园教吃草。\n等闲牵去向人前，踼倒湖南瞎长老。",
        "dynasty": "宋",
        "collection_info": null
    },
    {
        "uuid": "f179018cf7aefdcb42dd459cd8fbf640",
        "title": "颂古七十六首  其七四",
        "author": "释士珪",
        "content": "杨歧老人锁口诀，万里长城一条铁。\n斫牌禅客知到来，不动金锤脑门裂。",
        "dynasty": "宋",
        "collection_info": null
    },
    {
        "uuid": "6bd9f43d0cfe77ac72159bdd5a5b93ae",
        "title": "颂古七十六首  其七五",
        "author": "释士珪",
        "content": "口是祸门，电掣雷奔。\n娑竭出海，震动干坤。",
        "dynasty": "宋",
        "collection_info": null
    },
    {
        "uuid": "bdb1476804ed6746c52e2bf4ce220e6f",
        "title": "颂古七十六首  其七六",
        "author": "释士珪",
        "content": "从前五逆怕闻雷，不似大虫看水磨。\n孤峰顶上要同行，十字街头还共坐。",
        "dynasty": "宋",
        "collection_info": null
    },
    {
        "uuid": "bda67f70d33d78f75b0afc8993e04abe",
        "title": "句  其一",
        "author": "释士珪",
        "content": "祇老是生涯。",
        "dynasty": "宋",
        "collection_info": null
    },
    {
        "uuid": "bdbf3ba6b69867eec7902bcca4f10abe",
        "title": "句  其二",
        "author": "释士珪",
        "content": "坞深人不到。",
        "dynasty": "宋",
        "collection_info": null
    },
    {
        "uuid": "1acb6f55e08f054936f24f10aa216427",
        "title": "句  其三",
        "author": "释士珪",
        "content": "谁令眼界幽。",
        "dynasty": "宋",
        "collection_info": null
    }
]