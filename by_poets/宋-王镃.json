[
    {
        "title": "别虞君集",
        "author": "王镃",
        "content": "瓦瓶担酒去，送客石桥东。\n潮过汀沙上，船迴岛树中。\n桃花三月雨，杨柳五更风。\n明日思君处，渡头烟水空。",
        "dynasty": "宋",
        "collection_info": null
    },
    {
        "title": "送默然上人归天台",
        "author": "王镃",
        "content": "孤云不定心，持钵度寒林。\n野饭青蒲洁，秋程黄叶深。\n海风潮水发，山雨晓烟沉。\n归到石桥日，应看瀑布吟。",
        "dynasty": "宋",
        "collection_info": null
    },
    {
        "title": "钱塘江",
        "author": "王镃",
        "content": "凉丝疏柳条，秋满石阑桥。\n吴越兴亡事，晨昏来去潮。\n云开天日近，水接海山遥。\n望到西陵渡，风帆影自飘。",
        "dynasty": "宋",
        "collection_info": null
    },
    {
        "title": "别黄吟隠",
        "author": "王镃",
        "content": "饮干分别酒，话久未移舟。\n潮水催行客，海山生远愁。\n蝉声秋岸树，雁影夕阳楼。\n今夜相思梦，芦花第几洲。",
        "dynasty": "宋",
        "collection_info": null
    },
    {
        "title": "塞上曲",
        "author": "王镃",
        "content": "黄云连白草，万里有无间。\n霜冷髑髅哭，天寒甲胄闲。\n马嘶经战地，鵰认打围山。\n移戍腰金印，将军度玉关。",
        "dynasty": "宋",
        "collection_info": null
    },
    {
        "title": "买舟",
        "author": "王镃",
        "content": "赤阑桥上路，几度卜归期。\n流水无休日，行人有老时。\n潮来江势逆，月出海门迟。\n风顺轻舟快，蒲帆尽夜吹。",
        "dynasty": "宋",
        "collection_info": null
    },
    {
        "title": "赤城李丹士",
        "author": "王镃",
        "content": "频年游岳洞，灵迹记无差。\n学得长生术，常留锻死砂。\n笛吹苍岛月，鞋踏赤城霞。\n又欲腾空去，寻仙到九华。",
        "dynasty": "宋",
        "collection_info": null
    },
    {
        "title": "早行",
        "author": "王镃",
        "content": "客程因太早，却费一更眠。\n落月已归海，残星犹在天。\n橹声荷叶浦，萤火豆花田。\n隔岸谁家起，青灯远树边。",
        "dynasty": "宋",
        "collection_info": null
    },
    {
        "title": "秋深",
        "author": "王镃",
        "content": "风露损衣裾，秋深怀故庐。\n仆方谈夜梦，客至得家书。\n子黑石莲老，柿红霜叶疏。\n今年篱下菊，遥忆少人锄。",
        "dynasty": "宋",
        "collection_info": null
    },
    {
        "title": "访翟梅山",
        "author": "王镃",
        "content": "诸老雕零尽，江湖今有谁。\n半生行客惯，多难识君迟。\n花屋春风酒，梅山雪夜诗。\n莫为名钓出，世事正如棋。",
        "dynasty": "宋",
        "collection_info": null
    },
    {
        "title": "感秋寄白云赵寺丞",
        "author": "王镃",
        "content": "囊裏不藏金，相随只破琴。\n每因看月夜，长动故人心。\n腥草关河路，秋风楚越砧。\n愁来不成睡，破壁更蛩吟。",
        "dynasty": "宋",
        "collection_info": null
    },
    {
        "title": "晚春即事",
        "author": "王镃",
        "content": "云气不分明，天阴忽又晴。\n喜凉溪鹊浴，知雨沼蛙鸣。\n仙药黄精饭，斋蔬白蕈羹。\n惜春吟未就，闲踏落花行。",
        "dynasty": "宋",
        "collection_info": null
    },
    {
        "title": "溪村",
        "author": "王镃",
        "content": "水路随山转，溪晴踏软沙。\n斜阳晒鱼网，疏竹露人家。\n行蟹上枯岸，饥禽衔落花。\n老翁分石坐，闲话到桑麻。",
        "dynasty": "宋",
        "collection_info": null
    },
    {
        "title": "寄友",
        "author": "王镃",
        "content": "髮影明寒镜，萧萧亦自怜。\n故人难会面，行客又经年。\n晴雪添崖瀑，春云杂晓烟。\n相思有书札，写尽夜灯前。",
        "dynasty": "宋",
        "collection_info": null
    },
    {
        "title": "山中",
        "author": "王镃",
        "content": "荣枯皆定数，枉作送穷吟。\n有色非真画，无腔是古琴。\n青松秦世事，黄菊晋人心。\n尘外烟萝客，相寻入远林。",
        "dynasty": "宋",
        "collection_info": null
    },
    {
        "title": "避乱柯岩绿坡诸公以诗见寄",
        "author": "王镃",
        "content": "柯栝各西东，音书久不通。\n山河隔今古，天地老英雄。\n局败棋难着，愁多酒易中。\n花前多少恨，无语寄春风。",
        "dynasty": "宋",
        "collection_info": null
    },
    {
        "title": "寄杜北山",
        "author": "王镃",
        "content": "倦客萧萧两鬓秋，柳丝无力绊归舟。\n晓风落叶辞高树，夜月行人在别洲。\n千里关河乡国梦，一江烟浪古今愁。\n雁声过尽青天阔，却忆同登望海楼。",
        "dynasty": "宋",
        "collection_info": null
    },
    {
        "title": "山居",
        "author": "王镃",
        "content": "屋头藓树蜕鸣蛩，池上沟泉凿石通。\n香老蒲花春洞影，凉生槲叶午窗风。\n泥瓶开酒留樵客，篛笠穿云访药翁。\n虽是一贫清似水，定无徭役到山中。",
        "dynasty": "宋",
        "collection_info": null
    },
    {
        "title": "暮秋寄仙洲舍弟",
        "author": "王镃",
        "content": "去年泛菊醉重阳，今日谁知各异乡。\n落叶石阑霜信早，败荷池屋雨声凉。\n人情好恶花甘苦，世事荣枯草短长。\n别有骏鵰双翮健，刚风摩透入苍茫。",
        "dynasty": "宋",
        "collection_info": null
    },
    {
        "title": "金陵感秋",
        "author": "王镃",
        "content": "鱼书难寄水空流，两袖西风破黑裘。\n客梦芦花晋城月，归心枫叶浙山秋。\n世情老去谙方熟，愁事来时醉便休。\n满目关河怀古恨，如今何处问孙刘。",
        "dynasty": "宋",
        "collection_info": null
    },
    {
        "title": "春游",
        "author": "王镃",
        "content": "薄暖轻寒未肯分，游衫换作粉红新。\n绿香酒影摇宫扇，红皱裙文上舞裀。\n杨柳锦鞍春富贵，海棠银烛夜精神。\n风流难学唐崔护，花下题诗忆故人。",
        "dynasty": "宋",
        "collection_info": null
    },
    {
        "title": "宿香严院",
        "author": "王镃",
        "content": "地炉煨火柏枝香，借宿寒寮到上方。\n山近白云归古殿，风高黄叶响空廊。\n敲门僧踏梅花月，入夜猿啼枫树霜。\n梦醒不知窗日上，时闻经磬出松堂。",
        "dynasty": "宋",
        "collection_info": null
    },
    {
        "title": "湖山即景次尹绿波",
        "author": "王镃",
        "content": "湖山掩映雁潭秋，今古诗人说胜游。\n绿柳影分骑马路，赤枫叶落钓鱼舟。\n前坡风送归樵笛，别墅云藏卖酒楼。\n长记寻梅冰雪裏，毡靴驼帽鹔鹴裘。",
        "dynasty": "宋",
        "collection_info": null
    },
    {
        "title": "古杭感事  其一",
        "author": "王镃",
        "content": "国事雕零王气衰，东南豪杰竟何之。\n云寒废殿排班石，草卧前朝记事碑。\n沙涨浙江龙去远，天宽北阙凤归迟。\n可怜不老吴山月，曾照官家宠幸时。",
        "dynasty": "宋",
        "collection_info": null
    },
    {
        "title": "古杭感事  其二",
        "author": "王镃",
        "content": "入北銮舆竟不回，衔花辇路长苍苔。\n九重禁地为僧舍，六代园陵变劫灰。\n宋国衣冠春草绿，赵宫珠翠野花开。\n虽然兴废俱天数，祸自奸臣误国来。",
        "dynasty": "宋",
        "collection_info": null
    },
    {
        "title": "尹绿坡閒吟所",
        "author": "王镃",
        "content": "苔痕分路见人家，犬护篱根卧落花。\n一片林塘诗境界，四时花果隠生涯。\n锄山拣日春栽药，汲水和云夜煮茶。\n耕录有文须点看，旋摇松露入朱砂。",
        "dynasty": "宋",
        "collection_info": null
    },
    {
        "title": "登开元宫德和楼",
        "author": "王镃",
        "content": "瑞云深处碧玲珑，得道高人在此中。\n玉树影迷唐旧邸，金钟声绕汉诸宫。\n夜看西北天星近，晓对东南海日红。\n咫尺便分仙俗路，吴山斜出锦屏风。",
        "dynasty": "宋",
        "collection_info": null
    },
    {
        "title": "寓龙虎山示张炼师",
        "author": "王镃",
        "content": "莲盂送别万峰云，龙虎山前过小春。\n草履惯穿枯岭叶，布衣犹带旧京尘。\n毡寒不见游仙梦，路远谁怜倦客贫。\n东望海门归未得，北风吹雪满唐巾。",
        "dynasty": "宋",
        "collection_info": null
    },
    {
        "title": "山中述怀柬详议梅磵四弟",
        "author": "王镃",
        "content": "春入青山伴白云，市朝新事不曾闻。\n心无利慾愁都散，路有仙凡悟便分。\n夜月蕉花秦世梦，寒烟草子宋时坟。\n抽丁不到空林客，自采枫香礼斗君。",
        "dynasty": "宋",
        "collection_info": null
    },
    {
        "title": "时事",
        "author": "王镃",
        "content": "羽书飞报南州捷，百万戎师尽转官。\n豪杰危中成事易，规模狭处济时难。\n云生杀气鵰旗暗，风肃军声虎帐寒。\n何日山河□□□，□□□□旧衣冠。",
        "dynasty": "宋",
        "collection_info": null
    },
    {
        "title": "病中",
        "author": "王镃",
        "content": "镜裏初疑看不真，衰颜只恐是他人。\n医言断酒方除病，母戒观书亦损神。\n卧久不知黄叶落，起来还见白髭新。\n横梳头髮斜阳下，半脱清风半委尘。",
        "dynasty": "宋",
        "collection_info": null
    },
    {
        "title": "裁衣曲",
        "author": "王镃",
        "content": "烧罢心香午夜阑，玉纤轻捻剪刀寒。\n衣成恐不如郎意，独着灯前照影看。",
        "dynasty": "宋",
        "collection_info": null
    },
    {
        "title": "春酌",
        "author": "王镃",
        "content": "酒阑歌罢翠帘遮，午夜乌啼月未斜。\n多少断云心上事，结成香梦是梨花。",
        "dynasty": "宋",
        "collection_info": null
    },
    {
        "title": "西湖",
        "author": "王镃",
        "content": "南北高峰叫杜鹃，斜阳浮翠断桥边。\n画船归处江湖梦，一半楼台杨柳烟。",
        "dynasty": "宋",
        "collection_info": null
    },
    {
        "title": "苏小小墓",
        "author": "王镃",
        "content": "同心难结绣云长，红玉沉泥草亦香。\n娇魄年年寒食节，定应湖上作鸳鸯。",
        "dynasty": "宋",
        "collection_info": null
    },
    {
        "title": "怯暖",
        "author": "王镃",
        "content": "怯暖新裁白苎衣，棋声深院客来稀。\n春风无力晴丝软，绊住杨花不肯飞。",
        "dynasty": "宋",
        "collection_info": null
    },
    {
        "title": "秦望山",
        "author": "王镃",
        "content": "祖龙痴欲望长年，却遣君房渡海船。\n枉去蓬山觅丹药，桃源亦自有神仙。",
        "dynasty": "宋",
        "collection_info": null
    },
    {
        "title": "深春  其一",
        "author": "王镃",
        "content": "夹泥花上燕巢边，翠箔桑空蚕又眠。\n天气纔晴风候别，坐看盆藕出双钱。",
        "dynasty": "宋",
        "collection_info": null
    },
    {
        "title": "深春  其二",
        "author": "王镃",
        "content": "燕子来时春又休，暖风吹绿上枝头。\n绣帘不隔荼䕷月，香影无人自入楼。",
        "dynasty": "宋",
        "collection_info": null
    },
    {
        "title": "采莲曲",
        "author": "王镃",
        "content": "罗裙溅湿鬓云偏，摇落香风满画船。\n忽忆夜来憔悴梦，鸳鸯正在藕花边。",
        "dynasty": "宋",
        "collection_info": null
    },
    {
        "title": "秋宫辞",
        "author": "王镃",
        "content": "蝉噪凉生玉漏秋，梦回空忆到龙楼。\n妾身恨不如黄叶，得趁流泉出御沟。",
        "dynasty": "宋",
        "collection_info": null
    },
    {
        "title": "春闺辞",
        "author": "王镃",
        "content": "桃飞红雪上帘鈎，杨柳风丝拂画楼。\n日透阑干人病酒，卖花声过懒搔头。",
        "dynasty": "宋",
        "collection_info": null
    },
    {
        "title": "访庭植上人",
        "author": "王镃",
        "content": "苔侵坐处石头青，满屋春云不用扃。\n入定醒来香印冷，一帘花雨湿残经。",
        "dynasty": "宋",
        "collection_info": null
    },
    {
        "title": "西亭新暑",
        "author": "王镃",
        "content": "水晶帘挂小池亭，茉莉花香酒易醒。\n日影不摇风力软，蟢丝绊落翠蜻蜓。",
        "dynasty": "宋",
        "collection_info": null
    },
    {
        "title": "春梦",
        "author": "王镃",
        "content": "东风敲碎玉阑干，蝴蝶纷飞梦欲残。\n翠被压床银烛暗，夜深谁问海棠寒。",
        "dynasty": "宋",
        "collection_info": null
    },
    {
        "title": "喜凉",
        "author": "王镃",
        "content": "吹笛何人在小楼，夜深不下玉帘鈎。\n凉风敲落梧桐叶，片片飞来尽是秋。",
        "dynasty": "宋",
        "collection_info": null
    },
    {
        "title": "宿西湖上竺",
        "author": "王镃",
        "content": "不收石上着残棋，山月无声鹤睡时。\n落叶打窗霜满屋，有僧吟得夜寒诗。",
        "dynasty": "宋",
        "collection_info": null
    },
    {
        "title": "水居",
        "author": "王镃",
        "content": "飞鸥贴水水连天，一半青山一半烟。\n日暮潮迴渔父醉，不知船阁浅沙边。",
        "dynasty": "宋",
        "collection_info": null
    },
    {
        "title": "断桥春望",
        "author": "王镃",
        "content": "拾翠车閒辇路尘，山南山北杜鹃春。\n谁家庭院东风裏，飞出桃花不见人。",
        "dynasty": "宋",
        "collection_info": null
    },
    {
        "title": "吴江旅思",
        "author": "王镃",
        "content": "千丝杨柳拂征篷，一望菱花漾晓风。\n人在画楼高处立，鹭鸶飞入水晶宫。",
        "dynasty": "宋",
        "collection_info": null
    },
    {
        "title": "花下作字付叶柘山使者",
        "author": "王镃",
        "content": "花藓层层润石床，绿阴多处自生凉。\n閒将笔染荼䕷露，写得春辞满纸香。",
        "dynasty": "宋",
        "collection_info": null
    },
    {
        "title": "春寒",
        "author": "王镃",
        "content": "玉屏烟冷鹧鸪斑，翡翠帘遮好梦残。\n雨又未休人又懒，杏花无力不禁寒。",
        "dynasty": "宋",
        "collection_info": null
    },
    {
        "title": "孙花翁墓",
        "author": "王镃",
        "content": "词入秦楼唱至今，夜魂应共水仙吟。\n坟前几树桃花月，照得风流不死心。",
        "dynasty": "宋",
        "collection_info": null
    },
    {
        "title": "呈赵使君时方西遁",
        "author": "王镃",
        "content": "欲买寒江载月船，床头金尽却谁怜。\n客囊空有诗千首，难向红楼当酒钱。",
        "dynasty": "宋",
        "collection_info": null
    },
    {
        "title": "蜻蜓",
        "author": "王镃",
        "content": "轻绡剪翅约秋霜，点水低飞恋野塘。\n忽趁游蜂过墙去，可怜不识百花香。",
        "dynasty": "宋",
        "collection_info": null
    },
    {
        "title": "灯花",
        "author": "王镃",
        "content": "喜信今宵报与谁，玉人曾剪画双眉。\n等閒开落银缸见，只是春风不得知。",
        "dynasty": "宋",
        "collection_info": null
    },
    {
        "title": "重阳纪怀",
        "author": "王镃",
        "content": "篱根醉倒任斜阳，隔夜茱萸便不香。\n莫把黄花遮破帽，教人见我鬓边霜。",
        "dynasty": "宋",
        "collection_info": null
    },
    {
        "title": "仙源即事  其一",
        "author": "王镃",
        "content": "山花幽草自成春，深入仙源欲避秦。\n地僻不知南北事，相逢尽是种桃人。",
        "dynasty": "宋",
        "collection_info": null
    },
    {
        "title": "仙源即事  其二",
        "author": "王镃",
        "content": "避世移家入乱山，松风杉雨打窗寒。\n床头一卷麻衣易，自点松明尽夜看。",
        "dynasty": "宋",
        "collection_info": null
    },
    {
        "title": "秋日过京口",
        "author": "王镃",
        "content": "晚风簌簌荻花飞，络纬声干豆叶稀。\n水国易寒裘马健，织金添作海青衣。",
        "dynasty": "宋",
        "collection_info": null
    },
    {
        "title": "军中乐二首  其一",
        "author": "王镃",
        "content": "靼衫闪色织云罗，白马金鞍载翠娥。\n把盏醉归营月上，胡琴捍拨采茶歌。",
        "dynasty": "宋",
        "collection_info": null
    },
    {
        "title": "军中乐二首  其二",
        "author": "王镃",
        "content": "珊瑚提榼紫金杯，毡帐藏春暖不开。\n马上娇娃花满笠，随军出看打毬回。",
        "dynasty": "宋",
        "collection_info": null
    },
    {
        "title": "白牡丹",
        "author": "王镃",
        "content": "翠云低护玉楼台，露洗香苞逐渐开。\n昨夜赏花人酒醉，月中错认水晶杯。",
        "dynasty": "宋",
        "collection_info": null
    },
    {
        "title": "睡海棠",
        "author": "王镃",
        "content": "费尽臙脂捻得成，杨妃醉后越娉婷。\n定应梦着三郎事，吹老春风不肯醒。",
        "dynasty": "宋",
        "collection_info": null
    },
    {
        "title": "湖上晚望",
        "author": "王镃",
        "content": "酒醒湖光生嫩凉，卧船吹笛藕花香。\n游人尽逐鶑花去，一片閒情在夕阳。",
        "dynasty": "宋",
        "collection_info": null
    },
    {
        "title": "胡地曲",
        "author": "王镃",
        "content": "枪旗猎猎动风缨，土雨如云杀气腥。\n认得打围枯草际，霜鵰飞趁海东青。",
        "dynasty": "宋",
        "collection_info": null
    },
    {
        "title": "寿光宫",
        "author": "王镃",
        "content": "井气蒸云湿石栏，白头道士自烧丹。\n开门风带琴声出，一阵松花满醮坛。",
        "dynasty": "宋",
        "collection_info": null
    },
    {
        "title": "渔父吟",
        "author": "王镃",
        "content": "竹丝篮裏白鱼肥，日落江头换酒归。\n只恐明朝江雪冻，老妻连夜补簑衣。",
        "dynasty": "宋",
        "collection_info": null
    },
    {
        "title": "闺词",
        "author": "王镃",
        "content": "逢春娇病鬓蓬松，偷拆郎书读未终。\n蓦地人来无语答，含羞满面发潮红。",
        "dynasty": "宋",
        "collection_info": null
    },
    {
        "title": "述怀  其一",
        "author": "王镃",
        "content": "平生自笑拙经营，薄有泉田税犊耕。\n实地立身终是稳，权门炙手不为荣。\n孤山名以吟梅重，彭泽官因爱菊轻。\n尘世几人贪富贵，可怜头白竟无成。",
        "dynasty": "宋",
        "collection_info": null
    },
    {
        "title": "述怀  其二",
        "author": "王镃",
        "content": "心如冰静已无波，劫世虚言莫问他。\n老眼易昏书字大，醉言难谨忤人多。\n山厨烟火烧红叶，水国衣裳制绿簑。\n浊富清贫分两路，高眠不管吏征科。",
        "dynasty": "宋",
        "collection_info": null
    },
    {
        "title": "春日即事",
        "author": "王镃",
        "content": "黄金挥尽见空囊，肯把愁眉恼曲肠。\n三月时光鶑世界，一年春梦蝶家乡。\n教成舞妓看杨柳，娇语眠姬惜海棠。\n昨日醉游归路晚，落花飞趁马蹄香。",
        "dynasty": "宋",
        "collection_info": null
    },
    {
        "title": "书怀",
        "author": "王镃",
        "content": "处世功名莫躁为，识时机变在防危。\n吉凶有数曾参易，胜负无心不着棋。\n事向直中多骨突，人于财上重交知。\n后车能悟前车覆，箴警何须座右碑。",
        "dynasty": "宋",
        "collection_info": null
    },
    {
        "title": "山居即事  其一",
        "author": "王镃",
        "content": "选定唐诗手自编，醒时消遣醉时眠。\n家家云气山藏雨，处处蛙啼水满田。\n松树倒生临涧影，竹根斜挂过墙鞭。\n客来无可延清话，旋摘新茶瓦鼎煎。",
        "dynasty": "宋",
        "collection_info": null
    },
    {
        "title": "山居即事  其二",
        "author": "王镃",
        "content": "閒居却笑俗人忙，又欲移门向野塘。\n午爨松脂粘斧腻，晓行云气湿衣凉。\n长生瑶草成丹药，万岁灵藤结紫香。\n林下知心时有月，黄昏相伴入藜床。",
        "dynasty": "宋",
        "collection_info": null
    },
    {
        "title": "返山居",
        "author": "王镃",
        "content": "草庐梦醒旧南阳，万事灰心笑一场。\n齿漱石泉消酒渴，手挼草药染衣香。\n菊花夜白因添月，柿叶秋红不是霜。\n大雅今时无问字，天风时到响琴床。",
        "dynasty": "宋",
        "collection_info": null
    },
    {
        "title": "村中夜归",
        "author": "王镃",
        "content": "风报轻寒入暮天，滞行多被酒留连。\n花村无月路全黑，竹屋有灯人未眠。\n云气苍茫沉远树，春心浩荡怯啼鹃。\n忽晴又雨都无准，泥污吟衫亦懒湔。",
        "dynasty": "宋",
        "collection_info": null
    },
    {
        "title": "谢尹绿坡见访",
        "author": "王镃",
        "content": "棕鞋閒踏软红尘，道眼青山认得真。\n不是江湖相识者，谁来泉石访幽人。\n夜寒草屋三更雨，心事梨花一片春。\n莫笑家风太枯淡，地垆温酒话逃秦。",
        "dynasty": "宋",
        "collection_info": null
    },
    {
        "title": "春雨感怀",
        "author": "王镃",
        "content": "日色开晴又半朝，山溪纔涨响于潮。\n花遭夜雨心先病，柳媚春风眼易娇。\n世变汉人能北语，乱兴晋室有童谣。\n自从国事推迁后，处处祸延林木焦。",
        "dynasty": "宋",
        "collection_info": null
    },
    {
        "title": "暮春",
        "author": "王镃",
        "content": "渡头步石巳平沉，三月溪流处处新。\n柳絮飘零游子梦，草花清浄道人心。\n只消贫有诗传世，不要狂思药化金。\n一片夕阳天共远，鹃声相应隔山林。",
        "dynasty": "宋",
        "collection_info": null
    },
    {
        "title": "和叶碧峰韵",
        "author": "王镃",
        "content": "心视功名一羽轻，能吟好句出天生。\n要磨自己功夫到，肯学前人步武行。\n纸上烟云纔欲扫，毫端风雨已先惊。\n学诗恰似求仙术，待得成时彻骨清。",
        "dynasty": "宋",
        "collection_info": null
    },
    {
        "title": "哭叶柘山",
        "author": "王镃",
        "content": "两肩山耸梅花瘦，戒饮心斋要独清。\n学得晋人文更古，写如唐帖草尤精。\n青衫命欠生前贵，白髮诗香死后名。\n魂共灵华应不散，随仙诏到五云城。",
        "dynasty": "宋",
        "collection_info": null
    },
    {
        "title": "姑苏述古",
        "author": "王镃",
        "content": "废苑春风杨柳青，啼鶑犹学馆娃声。\n百年气数花开落，一代兴亡潮长平。\n香径迹荒舆辇绝，屧廊基在藓苔生。\n繁华已逐英雄去，留得斜阳伴古城。",
        "dynasty": "宋",
        "collection_info": null
    },
    {
        "title": "涉世",
        "author": "王镃",
        "content": "甘苦炎凉已遍经，少年磨洗晚年成。\n脚行险处人都错，心放宽时事自明。\n阅世兴衰天有眼，随时消长水无情。\n一身收拾归绳墨，纔动千条万绪生。",
        "dynasty": "宋",
        "collection_info": null
    },
    {
        "title": "吴山旅楼秋望",
        "author": "王镃",
        "content": "桂香风老鬓飕飕，添着湘罗小夹裘。\n烟锁亭台青嶂晓，露寒帘幕画堂秋。\n雁来花发芙蓉浦，燕去影疏杨柳楼。\n隔岸梧桐易憔悴，未霜叶落满河舟。",
        "dynasty": "宋",
        "collection_info": null
    },
    {
        "title": "初夏",
        "author": "王镃",
        "content": "杜鹃啼老万山红，天气于春便不同。\n半壁蕉云收暑雨，一帘絮雪扑晴风。\n燕巢子出雕梁暖，蚕茧蛾生翠箔空。\n閒却香车无采处，欲随簑笠看田翁。",
        "dynasty": "宋",
        "collection_info": null
    },
    {
        "title": "梅雨",
        "author": "王镃",
        "content": "檐雨筛珠响未休，梅黄天色淡于秋。\n虫依草褥墙腰语，鱼弄荷钱水面游。\n浸酒药苗重石瓮，湿书松气入山楼。\n晚晴閒趁渔人去，学把丝竿坐钓舟。",
        "dynasty": "宋",
        "collection_info": null
    },
    {
        "title": "送友竹弟入京",
        "author": "王镃",
        "content": "送君去作江湖客，我亦心飞逐海鸦。\n有竹有梅须歇舫，可诗可酒便为家。\n秦楼夜月听传曲，辇路春风看卖花。\n吊古须瞻岳王墓，留题好句入栖霞。",
        "dynasty": "宋",
        "collection_info": null
    },
    {
        "title": "客路晚春",
        "author": "王镃",
        "content": "年年吟帽客他乡，柳絮飞时日渐长。\n远树云生残照没，近梅风重早晨凉。\n桑条带露归蚕室，花片随泥上燕梁。\n历日又催春色去，田家便有插秧忙。",
        "dynasty": "宋",
        "collection_info": null
    },
    {
        "title": "月洞书屋",
        "author": "王镃",
        "content": "自咏自书粘壁上，何须古画与名碑。\n隔墙风落閒花片，日日飞来入砚池。",
        "dynasty": "宋",
        "collection_info": null
    },
    {
        "title": "高冠独步",
        "author": "王镃",
        "content": "栖桀栖埘岁月深，咿咿喔喔放豪音。\n九苞彩色丹山凤，春暖还须报上林。",
        "dynasty": "宋",
        "collection_info": null
    },
    {
        "title": "饮散",
        "author": "王镃",
        "content": "春风吹动漏声残，醉后归来独倚阑。\n雨湿落花飞不去，乱红粘满石棋盘。",
        "dynasty": "宋",
        "collection_info": null
    },
    {
        "title": "凉夜",
        "author": "王镃",
        "content": "断阶露草湿鸣蛩，桐树凉生落叶中。\n月上小楼人未睡，曲栏敲遍倚西风。",
        "dynasty": "宋",
        "collection_info": null
    },
    {
        "title": "惜别",
        "author": "王镃",
        "content": "袂分鸳锦梦双残，一线啼痕枕未干。\n门掩青灯人自去，杏花风起落花看。",
        "dynasty": "宋",
        "collection_info": null
    },
    {
        "title": "午睡",
        "author": "王镃",
        "content": "枕书午睡正朦胧，云翠风凉透葛中。\n唤醒一床蝴蝶梦，轧鸦声在隔楼东。",
        "dynasty": "宋",
        "collection_info": null
    },
    {
        "title": "元宵",
        "author": "王镃",
        "content": "柳院春归雪未干，试灯歌巷月痕寒。\n懒随翠影红香走，自买梅花插烛看。",
        "dynasty": "宋",
        "collection_info": null
    },
    {
        "title": "佳人春思",
        "author": "王镃",
        "content": "垂鬟不语立花阴，忽向东风泪满襟。\n长记湖边寒食节，柳丝曾折赠同心。",
        "dynasty": "宋",
        "collection_info": null
    },
    {
        "title": "春怨",
        "author": "王镃",
        "content": "倚阑人瘦怨东风，从此吹香梦亦空。\n春色自随鶑蝶去，杨花飞入画楼中。",
        "dynasty": "宋",
        "collection_info": null
    },
    {
        "title": "春昼",
        "author": "王镃",
        "content": "晴昼软风春草香，绿窗人困日初长。\n双双燕子飞无力，低傍花阴一带凉。",
        "dynasty": "宋",
        "collection_info": null
    },
    {
        "title": "春雨",
        "author": "王镃",
        "content": "绿树江南啼子规，落花流水洗胭脂。\n无情风雨朝朝恶，误却归来海燕迟。",
        "dynasty": "宋",
        "collection_info": null
    },
    {
        "title": "春去",
        "author": "王镃",
        "content": "一帘翠雨柳生烟，金屋无人理管絃。\n春去啼鶑留不住，随花飞过别秋千。",
        "dynasty": "宋",
        "collection_info": null
    },
    {
        "title": "春院",
        "author": "王镃",
        "content": "柳丝风紧雨痕干，却怕双飞燕子寒。\n梨雪吹香春梦远，有人中酒隔帘看。",
        "dynasty": "宋",
        "collection_info": null
    },
    {
        "title": "立春",
        "author": "王镃",
        "content": "泥牛鞭散六街尘，生菜挑来叶叶春。\n从此雪消风自软，梅花合让柳条新。",
        "dynasty": "宋",
        "collection_info": null
    },
    {
        "title": "春日即事",
        "author": "王镃",
        "content": "清斋饭罢一瓯茶，静听山蜂报早衙。\n日色弄阴云去住，楮窗香润落藤花。",
        "dynasty": "宋",
        "collection_info": null
    },
    {
        "title": "春夜家宴",
        "author": "王镃",
        "content": "烛底裁词按玉箫，翠宫合唱取腔娇。\n梨花影护春风暖，不用香熏酒自消。",
        "dynasty": "宋",
        "collection_info": null
    },
    {
        "title": "暮春即事",
        "author": "王镃",
        "content": "卖花声断雨蒙蒙，怯酒情怀易得中。\n燕子自来还自去，胭脂吹老海棠风。",
        "dynasty": "宋",
        "collection_info": null
    },
    {
        "title": "惜春",
        "author": "王镃",
        "content": "阑干曲曲柳阴阴，路积残红半指深。\n却谢多情双燕子，飞来飞去说春心。",
        "dynasty": "宋",
        "collection_info": null
    },
    {
        "title": "初夏三首  其一",
        "author": "王镃",
        "content": "芳歇红稀蝶懒来，潇潇风雨送春回。\n绿阴如许无人看，软玉枝头已有梅。",
        "dynasty": "宋",
        "collection_info": null
    },
    {
        "title": "初夏三首  其二",
        "author": "王镃",
        "content": "牧笛无腔雨似烟，菜花成子日如年。\n人家火养春蚕快，要趁工夫下早田。",
        "dynasty": "宋",
        "collection_info": null
    },
    {
        "title": "初夏三首  其三",
        "author": "王镃",
        "content": "竹鷄啼雨隔林塘，四月山深梅未黄。\n水近洞门云气湿，葛花开上石眠床。",
        "dynasty": "宋",
        "collection_info": null
    },
    {
        "title": "湖边夏日即事",
        "author": "王镃",
        "content": "榴花掩映在楼台，面面轩窗照水开。\n一路翠萍分未合，采莲船去钓船来。",
        "dynasty": "宋",
        "collection_info": null
    },
    {
        "title": "水阁纳凉",
        "author": "王镃",
        "content": "云碧纱厨水阁中，鸳鸯花冷枕玲珑。\n描金团扇无人用，一阵荷香一阵风。",
        "dynasty": "宋",
        "collection_info": null
    },
    {
        "title": "重午",
        "author": "王镃",
        "content": "丝丝梅雨湿榴花，处处钗符袅鬓鸦。\n醉听画楼思远曲，艾枝簪满碧巾纱。",
        "dynasty": "宋",
        "collection_info": null
    },
    {
        "title": "暑夕三首  其一",
        "author": "王镃",
        "content": "草蚊声歇树鸣螀，碧汉无人夜气凉。\n起向翠炉更宿炭，一丝沉水有残香。",
        "dynasty": "宋",
        "collection_info": null
    },
    {
        "title": "暑夕三首  其二",
        "author": "王镃",
        "content": "枕石云边睡一场，藓花泉洞碧松香。\n朱门正役风车苦，不识山中有此凉。",
        "dynasty": "宋",
        "collection_info": null
    },
    {
        "title": "暑夕三首  其三",
        "author": "王镃",
        "content": "夜深月晒碧荷香，傍水亭台易得凉。\n更剪遮窗蕉叶去，放教山影入藤床。",
        "dynasty": "宋",
        "collection_info": null
    },
    {
        "title": "立秋",
        "author": "王镃",
        "content": "西风吹绉碧纱衣，金井梧桐昨夜飞。\n自汲井花调药罢，却簪秋叶满头归。",
        "dynasty": "宋",
        "collection_info": null
    },
    {
        "title": "秋兴",
        "author": "王镃",
        "content": "水影沉云冷碧天，自撑小艇摘湖莲。\n忽然吟得西风句，正在斜阳落雁边。",
        "dynasty": "宋",
        "collection_info": null
    },
    {
        "title": "七夕",
        "author": "王镃",
        "content": "綵楼帘影夜沉沉，一片筛凉月似金。\n倚得画栏和袖暖，看人儿女学穿针。",
        "dynasty": "宋",
        "collection_info": null
    },
    {
        "title": "秋夜",
        "author": "王镃",
        "content": "桂香吹老月中秋，人在西风雁过楼。\n半夜枕寒清梦断，银河影挂玉帘鈎。",
        "dynasty": "宋",
        "collection_info": null
    },
    {
        "title": "旅邸秋晚二首  其一",
        "author": "王镃",
        "content": "夜深玉树不啼鸦，照影残灯客梦家。\n归计未成秋又去，水边羞见雁红花。",
        "dynasty": "宋",
        "collection_info": null
    },
    {
        "title": "旅邸秋晚二首  其二",
        "author": "王镃",
        "content": "井梧敲尽石阑风，放入斜阳水底红。\n秋思渐消离思长，一声过雁翠楼东。",
        "dynasty": "宋",
        "collection_info": null
    },
    {
        "title": "冬暮客中",
        "author": "王镃",
        "content": "典尽寒衣未得归，客囊惟有带来诗。\n夜深月照回家梦，怕杀梅花笛又吹。",
        "dynasty": "宋",
        "collection_info": null
    },
    {
        "title": "雪夜二首  其一",
        "author": "王镃",
        "content": "松屋篝灯伴夜阑，闭门不管雪花寒。\n调朱旋滴梅瓶水，读过唐诗再点看。",
        "dynasty": "宋",
        "collection_info": null
    },
    {
        "title": "雪夜二首  其二",
        "author": "王镃",
        "content": "落在空中似雨飞，成花因被紧风吹。\n销金帐掩红娇处，暖护歌声醉不知。",
        "dynasty": "宋",
        "collection_info": null
    },
    {
        "title": "冬暄",
        "author": "王镃",
        "content": "小春气候不相同，晴却无寒有软风。\n最是湘桃惊暖误，霜边偷染一梢红。",
        "dynasty": "宋",
        "collection_info": null
    },
    {
        "title": "白鸡冠",
        "author": "王镃",
        "content": "旌阳仙去坠栖笼，窃药曾归草木中。\n餐了琼霜因换雪，至今顶内不粘红。",
        "dynasty": "宋",
        "collection_info": null
    },
    {
        "title": "白兰",
        "author": "王镃",
        "content": "楚客曾因葬水中，骨寒化出玉玲珑。\n生时不饮香魂醒，难着春风半点红。",
        "dynasty": "宋",
        "collection_info": null
    },
    {
        "title": "山茶",
        "author": "王镃",
        "content": "蜡包绿萼日纔烘，放出千枝鹤顶红。\n待得雪晴春信透，翠云围绕锦屏风。",
        "dynasty": "宋",
        "collection_info": null
    },
    {
        "title": "水仙",
        "author": "王镃",
        "content": "银台香露洗金巵，玉佩飘飘醉欲飞。\n想是龙宫春宴罢，凌波归早湿绡衣。",
        "dynasty": "宋",
        "collection_info": null
    },
    {
        "title": "凤仙",
        "author": "王镃",
        "content": "凤箫声断綵鸾来，弄玉仙游竟不回。\n英气至今留世上，年年化作此花开。",
        "dynasty": "宋",
        "collection_info": null
    },
    {
        "title": "白杜鹃",
        "author": "王镃",
        "content": "雪玉层层映翠微，蜀王心事此花知。\n染红不到枝头上，想是啼鹃血尽时。",
        "dynasty": "宋",
        "collection_info": null
    },
    {
        "title": "荼䕷",
        "author": "王镃",
        "content": "云护苍虬架影凉，白涎粘满碧条长。\n不须酿酒为风韵，醉卧花边梦亦香。",
        "dynasty": "宋",
        "collection_info": null
    },
    {
        "title": "梨花",
        "author": "王镃",
        "content": "一身娇韵倚东风，骨腻肌香易粉融。\n好向晓光垂露看，杨妃梳洗出唐宫。",
        "dynasty": "宋",
        "collection_info": null
    },
    {
        "title": "蜀葵",
        "author": "王镃",
        "content": "片片川罗湿露凉，染红纔了染鹅黄。\n花根疑是忠臣骨，开出倾心向太阳。",
        "dynasty": "宋",
        "collection_info": null
    },
    {
        "title": "桂",
        "author": "王镃",
        "content": "金虫镂月影玲珑，璧叶将秋锁翠栊。\n昨夜楼台风露冷，几人魂梦入林中。",
        "dynasty": "宋",
        "collection_info": null
    },
    {
        "title": "败荷",
        "author": "王镃",
        "content": "叶无圆影柄无香，收尽莲歌冷碧塘。\n一片伤心云锦地，也曾遮月宿鸳鸯。",
        "dynasty": "宋",
        "collection_info": null
    },
    {
        "title": "茉莉",
        "author": "王镃",
        "content": "炎州分得冰花脑，来伴湘波六月凉。\n醉折一枝簪鬓睡，晓来印却枕痕香。",
        "dynasty": "宋",
        "collection_info": null
    },
    {
        "title": "露荷",
        "author": "王镃",
        "content": "满湖云气晓生寒，蘸影蒸香润石阑。\n万斛银珠无用处，翠盘擎到日光干。",
        "dynasty": "宋",
        "collection_info": null
    },
    {
        "title": "梅花三首  其一",
        "author": "王镃",
        "content": "茅屋寂寂烟冥冥，纸帐晓眠人未起。\n天风吹动笛声寒，春满江南冰雪裏。",
        "dynasty": "宋",
        "collection_info": null
    },
    {
        "title": "梅花三首  其二",
        "author": "王镃",
        "content": "溪心印影月朦胧，树剥霜皮一半空。\n只见开时冰雪冻，不知花裏有春风。",
        "dynasty": "宋",
        "collection_info": null
    },
    {
        "title": "梅花三首  其三",
        "author": "王镃",
        "content": "野水桥边折得看，花头开尽雪痕干。\n刚风摇动仙云坠，一夜香深玉骨寒。",
        "dynasty": "宋",
        "collection_info": null
    },
    {
        "title": "访梅",
        "author": "王镃",
        "content": "月冷碧云笼野水，棱棱瘦耸吟肩起。\n一天寒气湿衣裳，人在石桥香影裏。",
        "dynasty": "宋",
        "collection_info": null
    },
    {
        "title": "六桥春望",
        "author": "王镃",
        "content": "美人娇醉落花钿，船载笙歌出柳边。\n春满六桥调马路，香风飘趁玉丝鞭。",
        "dynasty": "宋",
        "collection_info": null
    },
    {
        "title": "西湖春晓",
        "author": "王镃",
        "content": "金波滟滟日辉辉，绿树牵风晒柳丝。\n湖阔翠禽飞不过，浮荷叶上立多时。",
        "dynasty": "宋",
        "collection_info": null
    },
    {
        "title": "三潭印月",
        "author": "王镃",
        "content": "草满咸平古屋基，梅花几度换横枝。\n黄昏若看一潭月，不出林逋两句诗。",
        "dynasty": "宋",
        "collection_info": null
    },
    {
        "title": "柳浪闻鶑",
        "author": "王镃",
        "content": "茭风猎猎水烟昏，柳影沉沉到岸根。\n忽想绿阴谁打弹，啼鶑飞过别花园。",
        "dynasty": "宋",
        "collection_info": null
    },
    {
        "title": "花港观鱼",
        "author": "王镃",
        "content": "桃花落尽杏花嫣，碧港红沉水底天。\n山雨忽晴风亦退，钓鱼人在小湖船。",
        "dynasty": "宋",
        "collection_info": null
    },
    {
        "title": "涌金门",
        "author": "王镃",
        "content": "涌金门外看花朝，步去船归不见遥。\n一派笙歌来水上，鹭鸶飞过第三桥。",
        "dynasty": "宋",
        "collection_info": null
    },
    {
        "title": "孤山",
        "author": "王镃",
        "content": "芙蓉十里媚熏风，岸上花开水底红。\n认得孤山旧游处，酒旗摇扬树云中。",
        "dynasty": "宋",
        "collection_info": null
    },
    {
        "title": "冷泉亭",
        "author": "王镃",
        "content": "天风吹断树飘声，耳洗灵泉得隠名。\n流到元嘉河路变，宋时恐失晋时清。",
        "dynasty": "宋",
        "collection_info": null
    },
    {
        "title": "水乐洞",
        "author": "王镃",
        "content": "一派宫商石壁中，此腔不与世人同。\n分明水府真韶乐，几换兴亡曲未终。",
        "dynasty": "宋",
        "collection_info": null
    },
    {
        "title": "芦门归雁",
        "author": "王镃",
        "content": "芦湾风带雁声愁，苹蓼花开水国秋。\n望到钱唐门外路，晚凉人倚小红楼。",
        "dynasty": "宋",
        "collection_info": null
    },
    {
        "title": "踏雪寻梅",
        "author": "王镃",
        "content": "探春绕遍玉阑干，香暗冰痕屐齿寒。\n怕有花头遭冻损，枝枝呵手掐来看。",
        "dynasty": "宋",
        "collection_info": null
    },
    {
        "title": "月夜敲砧",
        "author": "王镃",
        "content": "沉沉万籁满天星，药兔秋声处处明。\n落尽灯花人欲睡，一檐桐影捣衣声。",
        "dynasty": "宋",
        "collection_info": null
    },
    {
        "title": "秋风把钓",
        "author": "王镃",
        "content": "寒潭水落石生衣，败叶吹来卧藓矶。\n滩急不流人影去，饵丝摇扬荻花飞。",
        "dynasty": "宋",
        "collection_info": null
    },
    {
        "title": "孤猿叫月",
        "author": "王镃",
        "content": "天色如冰万籁沉，攀藤无伴自惊心。\n啼时只有空山应，影挂寒松夜正深。",
        "dynasty": "宋",
        "collection_info": null
    },
    {
        "title": "风光着柳",
        "author": "王镃",
        "content": "春色桥边万缕金，娉娉袅袅弄晴阴。\n笼烟罩月多情处，又见丝条染绿深。",
        "dynasty": "宋",
        "collection_info": null
    },
    {
        "title": "月色催花",
        "author": "王镃",
        "content": "湖中暖动采香船，晴入泥痕斗草天。\n红影一阑春欲透，趱开桃杏向阳边。",
        "dynasty": "宋",
        "collection_info": null
    },
    {
        "title": "宿江上",
        "author": "王镃",
        "content": "茫茫海树远生烟，推过篷窗对月眠。\n半夜橹声摇梦醒，趁潮多有渡江船。",
        "dynasty": "宋",
        "collection_info": null
    },
    {
        "title": "湖上",
        "author": "王镃",
        "content": "万红飞尽雨如烟，心事伤春哭杜鹃。\n游子不来絃管歇，画船空繫柳丝边。",
        "dynasty": "宋",
        "collection_info": null
    },
    {
        "title": "征妇词",
        "author": "王镃",
        "content": "日日妆楼望雁回，雁回郎不寄书来。\n谁知别后身宽窄，欲送寒衣未敢裁。",
        "dynasty": "宋",
        "collection_info": null
    },
    {
        "title": "茶",
        "author": "王镃",
        "content": "圆石磨边转片时，晴雷隠隠玉云飞。\n龙身带入波涛裏，化作清风去不归。",
        "dynasty": "宋",
        "collection_info": null
    },
    {
        "title": "孤雁",
        "author": "王镃",
        "content": "叫入青云忆弟兄，影随双翮见分明。\n黄昏独过秋江上，自拣芦花歇又惊。",
        "dynasty": "宋",
        "collection_info": null
    },
    {
        "title": "燕",
        "author": "王镃",
        "content": "野棠开后忽飞来，又趁秋风海上回。\n到国依栖应有梦，巢空月落旧楼台。",
        "dynasty": "宋",
        "collection_info": null
    },
    {
        "title": "萤",
        "author": "王镃",
        "content": "竹风吹动草根尘，熠熠高低自照身。\n每夜囊盛光到晓，书斋送与少灯人。",
        "dynasty": "宋",
        "collection_info": null
    },
    {
        "title": "秦镜",
        "author": "王镃",
        "content": "色带金铜眩怪青，照人心胆已曾灵。\n铸时便有山东影，不使秦皇见乱形。",
        "dynasty": "宋",
        "collection_info": null
    },
    {
        "title": "四皓",
        "author": "王镃",
        "content": "安罢储宫便又回，商山高卧白云堆。\n刘家大事虽能定，也堕留侯计出来。",
        "dynasty": "宋",
        "collection_info": null
    },
    {
        "title": "咸阳",
        "author": "王镃",
        "content": "劫灰飞出祖龙宫，六国强吞总是空。\n独有椒兰香不散，春风移过草花中。",
        "dynasty": "宋",
        "collection_info": null
    },
    {
        "title": "马嵬",
        "author": "王镃",
        "content": "梨花魂醉草伤秋，玉笛霓裳事已休。\n谁信一勾罗袜内，能藏天宝许多愁。",
        "dynasty": "宋",
        "collection_info": null
    },
    {
        "title": "梦中见",
        "author": "王镃",
        "content": "鹤髮老人携紫竹，往来花下歌春曲。\n春去春来花自开，一声杜宇巴山绿。",
        "dynasty": "宋",
        "collection_info": null
    },
    {
        "title": "瀑布",
        "author": "王镃",
        "content": "青天隠隠响晴雷，绝顶流来不知处。\n巨灵怒擘两山开，飞下玉龙归海去。",
        "dynasty": "宋",
        "collection_info": null
    },
    {
        "title": "谢靳石门道箓见访",
        "author": "王镃",
        "content": "石门仙人云霞裳，飘飘飞佩来山房。\n松间看鹤不相见，灵风满路馥天香。",
        "dynasty": "宋",
        "collection_info": null
    },
    {
        "title": "宫词",
        "author": "王镃",
        "content": "一处承恩宴舞衣，六宫甲帐冷珠玑。\n夜深听得笙歌响，知是君王步辇归。",
        "dynasty": "宋",
        "collection_info": null
    },
    {
        "title": "晨起",
        "author": "王镃",
        "content": "青山云影乱交加，漱齿泉香带落花。\n自扫丹房看候火，旋添异草养灵砂。",
        "dynasty": "宋",
        "collection_info": null
    },
    {
        "title": "京中即事",
        "author": "王镃",
        "content": "笙歌无处不繁华，春在鶑鶑燕燕家。\n谁看少年骑马过，娇红微露隔帘花。",
        "dynasty": "宋",
        "collection_info": null
    },
    {
        "title": "楮衾",
        "author": "王镃",
        "content": "霜藤捣出杵声干，软白同绵一样看。\n春借梅花香入梦，雪深茅屋不知寒。",
        "dynasty": "宋",
        "collection_info": null
    },
    {
        "title": "紫极宫",
        "author": "王镃",
        "content": "拜章台上月如霜，云湿阑干面面凉。\n道士醮归秋夜浄，满身熏得紫藤香。",
        "dynasty": "宋",
        "collection_info": null
    },
    {
        "title": "杨柳词",
        "author": "王镃",
        "content": "二月垂丝拂翠楼，画眉如妬逞风流。\n成花又惹分离恨，去作浮萍送客舟。",
        "dynasty": "宋",
        "collection_info": null
    },
    {
        "title": "客路",
        "author": "王镃",
        "content": "匣中古剑懒重磨，难遇知音学楚歌。\n老却杜鹃春不管，江南人远落花多。",
        "dynasty": "宋",
        "collection_info": null
    },
    {
        "title": "宿胡雪江吟舍",
        "author": "王镃",
        "content": "萧萧叶落响风枝，隔壁无情笛又吹。\n一缕碧烟灯烬落，主人眠熟客醒时。",
        "dynasty": "宋",
        "collection_info": null
    },
    {
        "title": "仙源即事三首  其一",
        "author": "王镃",
        "content": "鼎沸秦汤满世间，恨无凉雨洗松关。\n道人识破先天易，又欲携包过别山。",
        "dynasty": "宋",
        "collection_info": null
    },
    {
        "title": "仙源即事三首  其二",
        "author": "王镃",
        "content": "开试丹头采异方，归来洗药井中香。\n松花酒后黄精饭，卧看青山到夕阳。",
        "dynasty": "宋",
        "collection_info": null
    },
    {
        "title": "仙源即事三首  其三",
        "author": "王镃",
        "content": "泥炉松火带烟青，汤沸轻潮响瓦缾。\n坐睡醒来窗上月，梦魂疑在浙江亭。",
        "dynasty": "宋",
        "collection_info": null
    },
    {
        "title": "月夜",
        "author": "王镃",
        "content": "不眠行绕石池吟，月色如银夜正深。\n山路无风枯叶静，时闻露滴响空林。",
        "dynasty": "宋",
        "collection_info": null
    },
    {
        "title": "溪村即事二首  其一",
        "author": "王镃",
        "content": "村村绿树起青烟，隔岸行人叫渡船。\n昨夜不知何处雨，水推枯叶出溪边。",
        "dynasty": "宋",
        "collection_info": null
    },
    {
        "title": "溪村即事二首  其二",
        "author": "王镃",
        "content": "春深水暖鳜鱼肥，腰筥山童采蕨归。\n一路蜜蜂声不断，刺花开遍野蔷薇。",
        "dynasty": "宋",
        "collection_info": null
    },
    {
        "title": "山中即事",
        "author": "王镃",
        "content": "落花流出石崖泉，疑是山中有隠仙。\n路隔深林看不见，斧樵声在碧云边。",
        "dynasty": "宋",
        "collection_info": null
    },
    {
        "title": "溪村晚望",
        "author": "王镃",
        "content": "宿鹭分行落照边，村藏深树远吹烟。\n天然诗句无人识，划记寒沙抄一篇。",
        "dynasty": "宋",
        "collection_info": null
    },
    {
        "title": "感事",
        "author": "王镃",
        "content": "海门烟树晓青青，梦断英雄唤不醒。\n多少骷髅山下泪，定随潮转浙江亭。",
        "dynasty": "宋",
        "collection_info": null
    },
    {
        "title": "赠星士",
        "author": "王镃",
        "content": "我命梅花好与同，生来清苦雪霜中。\n易堂有历曾推算，纔得春风运便通。",
        "dynasty": "宋",
        "collection_info": null
    },
    {
        "title": "赠棋士",
        "author": "王镃",
        "content": "我为诗穷子亦穷，两穷相遇说飘蓬。\n记从活处寻高着，莫泥区区死局中。",
        "dynasty": "宋",
        "collection_info": null
    },
    {
        "title": "赠雷相士",
        "author": "王镃",
        "content": "心事分明说与君，功名已付峡西云。\n只须相我穷吟骨，清比唐人得几分。",
        "dynasty": "宋",
        "collection_info": null
    },
    {
        "title": "题友人诗集",
        "author": "王镃",
        "content": "学诗玄妙似参禅，又似凡人去学仙。\n吟得悟时皮骨换，一天风露响灵蝉。",
        "dynasty": "宋",
        "collection_info": null
    },
    {
        "title": "游仙词三十三首  其一",
        "author": "王镃",
        "content": "紫云缭绕玉城开，张许真人入奏台。\n大帝正签雷雨事，宝函捧出又回来。",
        "dynasty": "宋",
        "collection_info": null
    },
    {
        "title": "游仙词三十三首  其二",
        "author": "王镃",
        "content": "金钟三响紫微宫，玉树烟飘辇路风。\n彩凤已衔仙诏去，九天朝罢五云中。",
        "dynasty": "宋",
        "collection_info": null
    },
    {
        "title": "游仙词三十三首  其三",
        "author": "王镃",
        "content": "宝花如雨落龙楼，上界遥观下界秋。\n金凤一声天欲晓，银河光趁月西流。",
        "dynasty": "宋",
        "collection_info": null
    },
    {
        "title": "游仙词三十三首  其四",
        "author": "王镃",
        "content": "月斜天路晓风清，缥缈云开见玉城。\n无数小仙参阙罢，相逢只是说长生。",
        "dynasty": "宋",
        "collection_info": null
    },
    {
        "title": "游仙词三十三首  其五",
        "author": "王镃",
        "content": "龙楼凤阁起霞光，阙下排班待玉皇。\n惟有栾巴来得晚，满身犹带酒痕香。",
        "dynasty": "宋",
        "collection_info": null
    },
    {
        "title": "游仙词三十三首  其六",
        "author": "王镃",
        "content": "百万仙兵护帝车，宝光云篆自成书。\n庞刘元在天医院，雷祖时差过玉虚。",
        "dynasty": "宋",
        "collection_info": null
    },
    {
        "title": "游仙词三十三首  其七",
        "author": "王镃",
        "content": "瑶阶晴日弄轻红，扫地湘童立晓风。\n金锁沉沉春洞寂，玉琴声出落花中。",
        "dynasty": "宋",
        "collection_info": null
    },
    {
        "title": "游仙词三十三首  其八",
        "author": "王镃",
        "content": "绿鬓毛姑翠羽衣，口中犹自说秦时。\n琼丝小筥无人见，藏有麟洲五色芝。",
        "dynasty": "宋",
        "collection_info": null
    },
    {
        "title": "游仙词三十三首  其九",
        "author": "王镃",
        "content": "扁上金书洞府名，沉沉珠树綵云轻。\n碧桃风捲箫声去，弄玉乘鸾看月明。",
        "dynasty": "宋",
        "collection_info": null
    },
    {
        "title": "游仙词三十三首  其一○",
        "author": "王镃",
        "content": "醉归紫府月流光，霞色仙衣散异香。\n閒把玉箫吹一曲，九天风露欲飞霜。",
        "dynasty": "宋",
        "collection_info": null
    },
    {
        "title": "游仙词三十三首  其一一",
        "author": "王镃",
        "content": "玉蕊亭边集翠娥，琅璈声和万年歌。\n月斜酒散天风冷，鸾鹤翩跹渡绛河。",
        "dynasty": "宋",
        "collection_info": null
    },
    {
        "title": "游仙词三十三首  其一二",
        "author": "王镃",
        "content": "珊瑚老树百花开，玉色灵泉滴翠崖。\n弹罢瑶琴黄鹤至，紫泥湿透藕丝鞋。",
        "dynasty": "宋",
        "collection_info": null
    },
    {
        "title": "游仙词三十三首  其一三",
        "author": "王镃",
        "content": "懒向东溟钓碧波，醉时自唱太平歌。\n银竿插在灵河畔，閒把龙鬚作玉簑。",
        "dynasty": "宋",
        "collection_info": null
    },
    {
        "title": "游仙词三十三首  其一四",
        "author": "王镃",
        "content": "昨夜三清醮罢迟，步虚声逐翠云飞。\n小仙自向人间去，留得青词袖裏归。",
        "dynasty": "宋",
        "collection_info": null
    },
    {
        "title": "游仙词三十三首  其一五",
        "author": "王镃",
        "content": "西母瑶池宫殿高，夜明帘捲玉丝绛。\n隔云听得东方笑，三度曾偷碧树桃。",
        "dynasty": "宋",
        "collection_info": null
    },
    {
        "title": "游仙词三十三首  其一六",
        "author": "王镃",
        "content": "全家童女在云边，都是人间得道仙。\n甲子无穷春不老，研金写尽蕊珠篇。",
        "dynasty": "宋",
        "collection_info": null
    },
    {
        "title": "游仙词三十三首  其一七",
        "author": "王镃",
        "content": "夜半瑶宫上会开，龙车声轧凤飞来。\n演穷灵宝玄元法，大梵天仙带月回。",
        "dynasty": "宋",
        "collection_info": null
    },
    {
        "title": "游仙词三十三首  其一八",
        "author": "王镃",
        "content": "看了金书看水流，刚风吹鬓不知秋。\n碧瞳仙过天河去，戏擘云衣作綵舟。",
        "dynasty": "宋",
        "collection_info": null
    },
    {
        "title": "游仙词三十三首  其一九",
        "author": "王镃",
        "content": "朝罢群仙退玉墀，天风吹绉六铢衣。\n左慈閒戏神仙术，五色霞杯绕洞飞。",
        "dynasty": "宋",
        "collection_info": null
    },
    {
        "title": "游仙词三十三首  其二○",
        "author": "王镃",
        "content": "偶巡三岛过瀛洲，閒把新绛繫海虬。\n忽报词臣当直日，灵风吹到五云楼。",
        "dynasty": "宋",
        "collection_info": null
    },
    {
        "title": "游仙词三十三首  其二一",
        "author": "王镃",
        "content": "游遍蓬莱到水都，龙宫书请註龙书。\n月明长啸独归去，海上行乘赤鲤鱼。",
        "dynasty": "宋",
        "collection_info": null
    },
    {
        "title": "游仙词三十三首  其二二",
        "author": "王镃",
        "content": "金光倒射玉楼台，海上仙人采药回。\n花下閒谈尸解事，葛翁忽跨白馿来。",
        "dynasty": "宋",
        "collection_info": null
    },
    {
        "title": "游仙词三十三首  其二三",
        "author": "王镃",
        "content": "华山九节玉菖蒲，千度秋风叶不枯。\n洞裏久餐松乳餍，秦人还识此根无。",
        "dynasty": "宋",
        "collection_info": null
    },
    {
        "title": "游仙词三十三首  其二四",
        "author": "王镃",
        "content": "三尸魄重药难医，一箇丹瓢一剑飞。\n历尽大罗天下路，无人肯吃又藏归。",
        "dynasty": "宋",
        "collection_info": null
    },
    {
        "title": "游仙词三十三首  其二五",
        "author": "王镃",
        "content": "灵液长流满地香，洞中多是散仙房。\n金炉煮就金精汁，欲献元君未敢尝。",
        "dynasty": "宋",
        "collection_info": null
    },
    {
        "title": "游仙词三十三首  其二六",
        "author": "王镃",
        "content": "天诏旌阳上玉宫，功成鷄犬亦无踪。\n独留铁柱难飞去，要锁东溟老毒龙。",
        "dynasty": "宋",
        "collection_info": null
    },
    {
        "title": "游仙词三十三首  其二七",
        "author": "王镃",
        "content": "飞佩乘风海上游，麟洲有路透炎州。\n仙人养就千年鼠，时采长毛织火裘。",
        "dynasty": "宋",
        "collection_info": null
    },
    {
        "title": "游仙词三十三首  其二八",
        "author": "王镃",
        "content": "金甲雷丁出巽宫，丹幢翠节拥灵童。\n五更飞去雌雄剑，一夜盐池碧水红。",
        "dynasty": "宋",
        "collection_info": null
    },
    {
        "title": "游仙词三十三首  其二九",
        "author": "王镃",
        "content": "仙令王乔面玉墀，天香熏透绿荷衣。\n谁知脚底青丝舄，化作双鳬傍日飞。",
        "dynasty": "宋",
        "collection_info": null
    },
    {
        "title": "游仙词三十三首  其三○",
        "author": "王镃",
        "content": "龙脑包熏满洞香，韩湘酒熟在瑶缸。\n几番醉怕春云暖，閒却鲛绡紫石窗。",
        "dynasty": "宋",
        "collection_info": null
    },
    {
        "title": "游仙词三十三首  其三一",
        "author": "王镃",
        "content": "天花子落月中楼，香满三千世界秋。\n下有老人常斫树，至今玉斧不曾修。",
        "dynasty": "宋",
        "collection_info": null
    },
    {
        "title": "游仙词三十三首  其三二",
        "author": "王镃",
        "content": "修成功行满三千，或在人间或在天。\n留下九还丹一粒，城南老树得昇仙。",
        "dynasty": "宋",
        "collection_info": null
    },
    {
        "title": "游仙词三十三首  其三三",
        "author": "王镃",
        "content": "月娥树上赤花香，羽帐琼楼子夜长。\n玉兔白蛙身不老，水银一臼结玄霜。",
        "dynasty": "宋",
        "collection_info": null
    },
    {
        "title": "长生草为叶峭峰赋",
        "author": "王镃",
        "content": "唐时吕岩叟，换骨成神仙。\n遗丹传老树，变化延其年。\n丹香忽融液，散入苍崖巅。\n长生孕灵草，茎叶何鲜鲜。\n枯根挂碧落，吞吐流虚烟。\n不受水土力，不随寒暑迁。\n谁能登云梯，移来此檐边。\n凡花与群木，丽质徒娟娟。\n彭泽虽爱菊，两院荒金钱。\n濂溪空爱荷，开落秋风前。\n峭峰山中客，道眼明先天。\n一线同寿眼，万古长绵延。\n君不见祖龙痴欲采为药，海山何处驾楼船。",
        "dynasty": "宋",
        "collection_info": null
    },
    {
        "title": "宿青草渡",
        "author": "王镃",
        "content": "夜深犹有去来船，长江倒影涵青天。\n鹤寒梦觉松梢月，流水残梅浸香雪。\n山翁呼儿沽酒归，独客有感未睡时。\n提剑起舞摇斗宿，醉裏天风生两袖。",
        "dynasty": "宋",
        "collection_info": null
    },
    {
        "title": "句",
        "author": "王镃",
        "content": "林间望断松梢路，白鹤真人尚未还。",
        "dynasty": "宋",
        "collection_info": null
    }
]