[
    {
        "uuid": "932c5f355bb890bb964bb1fab556686e",
        "title": "云山歌",
        "author": "徐侨",
        "content": "云山窈兮风微，山径缭兮云依。\n兰馨兮晨晞，松樛兮夕晖。\n有禽消摇其间兮不去，飞俛啄兮蔌薇。\n昂吟兮绿筠枝，春与鼯腾兮秋鶑与啼。\n希鸾鹄兮志亦几，绝樊弋兮随所栖。\n空碧临临兮山四围，泉咽咽兮流以时。\n宁易地兮颍若箕，与世相忘兮幽人期。\n山虽高兮步坦夷，云虽深兮光陆离。\n胸洞洞兮陶然以怡，祗天命兮安厥宜。",
        "dynasty": "宋",
        "collection_info": null
    },
    {
        "uuid": "94616881bafd465fa7c1ac7241fadfcd",
        "title": "行行歌",
        "author": "徐侨",
        "content": "行行兮何之，郊之畴兮山之径。\n耕艺兮雨晴，樵牧兮昕暝。\n室庐兮其伦，老稚兮其性。\n负者蹇兮趋者劲，役而歌兮游以咏。\n机杼兮国资，鸡犬兮家政。\n草萋萋其青兮，木蔚蔚其盛。\n吭林鸣兮尾川泳，空云腾兮月出岭。\n威之霜兮风以令，胡然而然兮。\n森森兮天之命，职我其间兮毋不敬。",
        "dynasty": "宋",
        "collection_info": null
    },
    {
        "uuid": "8c96a85e319cef43241a484b1a9341bd",
        "title": "常自在歌",
        "author": "徐侨",
        "content": "常自在，常自在，莫受物触随变改。\n心常澄太虚，胸常涵沧海。\n志常明秋霜，气常融春霭。\n常自在，常自在，莫或欺心旋遮盖。\n此心常与天地通，日月神明环内外。\n万物森森在吾下，我自小之自伤害。\n常自在，常自在，诗书乐处安精神。\n道义合时行身世，贫何足嗟，贱何□嘅，富何足淫，贵何足泰。\n静惟饬身而无愧，动惟利□而尽爱。\n常自在，常自在，此外何求哉。\n有时诗一篇，有时酒一杯。\n庭花野草为宾友，清风明月相追陪。\n陶吾真兮适吾性，常自在。\n常自在，何处有愁来。",
        "dynasty": "宋",
        "collection_info": null
    },
    {
        "uuid": "57e06f13ac2bc2ac6b1599713b8f8429",
        "title": "次陈和仲惠云山歌韵",
        "author": "徐侨",
        "content": "幽人寻坦道，为言柔履刚。\n所利在艰正，未取马逐良。\n云山坐深窈，无人兰自芳。\n青青松与竹，障暑拒雪霜。\n人迹所罕到，亶为烟云乡。\n老我志雕落，髮苍而视茫。\n怀哉此丘壑，闲踪寄忀徉。\n人事辄往復，世虑忘暄凉。\n书数种，琴一张，竹布充野服，筇杖替游缰。\n生来坦率得自遂，客至嘲诮庸何伤。\n非故逃名甘寂寂，攻嫌助长病茫茫。\n君诗明澹起予意，留取伴我山中藏。",
        "dynasty": "宋",
        "collection_info": null
    },
    {
        "uuid": "229693f206241d4455e00e4eaf535348",
        "title": "鶑兮歌",
        "author": "徐侨",
        "content": "鶑兮鶑兮载好音，羽毛自珍兮藏山林。\n春出依柳兮秋隠林深，丘隅有木兮游知所止。\n睍睆求友兮期远匪比，出处有度兮观者为仪。\n温乎其声和兮，听者心夷。\n鶑兮□其禽乎，其禽之君子欤。",
        "dynasty": "宋",
        "collection_info": null
    },
    {
        "uuid": "dd9d5bf577d3ef8618fa141a3a6721f7",
        "title": "燕兮歌",
        "author": "徐侨",
        "content": "燕兮燕兮，颉颃于飞。\n语呢喃兮声哲支，居慕贤兮身缁衣。\n高明依栖兮王谢侪其主，去来有节兮春秋兮其旅。\n良时赓歌兮对尔吟哦，清燕论文兮聆尔话语。\n燕兮燕兮其禽乎，其禽之嘉宾欤。",
        "dynasty": "宋",
        "collection_info": null
    },
    {
        "uuid": "07b5bbb747bd69ebe710f3dfeabdedc6",
        "title": "樵夫行",
        "author": "徐侨",
        "content": "晨征已输行者早，纷来敛避樵夫道。\n樵夫辛苦刈樵归，昏莫结束更起炊。\n夜半出门星月暗，崎岖露草寒濡衣。\n入市博得升合粮，归来分与妻儿尝。\n依前剥剥上山去，不住朝朝莫莫忙。\n樵夫樵夫休懊恼，世路艰难勤亦好。\n蝗虫四起米价高，怜汝饥劳我未饱。\n我苦闲愁雪满颠，烹葵煮藜过年年。\n夜枕欹倾半眠醒，或起浩叹窥星天。\n逢人说事只忧国，长哀无告穷已极。\n天下奸弊纷如麻，虎狼搏攫殚麋麚。\n愁眠忍饿不敢出，羸瘠膏髓堪推挝。\n冤气干天天垂灾，连年禾稼同枯荄。\n斯人每恨不速死，樵夫纵苦未及此。\n安得人仁公且刚，一扫虿螫完民疮。\n感动和气时覆斗，樵夫饱食我醉酒。\n待与樵夫齐高歌，昔谈王道今如何。",
        "dynasty": "宋",
        "collection_info": null
    },
    {
        "uuid": "e6b412fe4b19aabb3e934e3d9363c788",
        "title": "舟溪吟",
        "author": "徐侨",
        "content": "舟溪羣山俱有情，禺昂环列如逢迎。\n东出双秀高冲天，推先两峰当我前。\n二水南来炯相顾，合流于西疑欲住。\n成此溪山一段清，中有一园十亩平。\n着我翛然数间屋，遶屋但栽竹与菊。\n扶杖行舒景物娱，开卷坐对圣贤读。\n嗟余藐焉天地间，居然分得此清闲。\n毋馁浩然有以老，也应不负尔溪山。",
        "dynasty": "宋",
        "collection_info": null
    },
    {
        "uuid": "004eb84d74b4103dc7ea7524343fb5c7",
        "title": "和邵康节苍苍吟",
        "author": "徐侨",
        "content": "穹窿奠计几层苍，缭遶难输九曲肠。\n七曜运空机不断，百川流下碍无妨。\n千林松柏独坚正，一草熏莸异臭香。\n祥戾毛羣若麟獍，爱憎羽族类鸮凰。\n最宜春风与秋月，忽作冬雷或夏霜。\n万变杂兴虽错糅，一元不动固安详。",
        "dynasty": "宋",
        "collection_info": null
    },
    {
        "uuid": "683718253bd01b19146edf0f4fb34662",
        "title": "张家渡买鱼",
        "author": "徐侨",
        "content": "北堂老人性嗜鱼，有鱼一饭空无余。\n行水登舟喜动色，几月乃得三四食。\n溪涸舟胶挽不去，舍舟行行溪上路。\n路入茅舍惟一翁，网挂壁头儿负舂。\n问之有底不出渔，水动鱼藏溪作风。\n强之不能许觞醪，翁为持网儿持篙。\n挟艇过临丛藻岸，踏竹下网屡成漫。\n忽然得鲤仅如掌，翁笑官有福可仗。\n我舟犹在极目涯，乃坐其艇与之往。\n烹鱼一开慈颜驩，胶舟旋亦辞涸滩。\n两日舟移无十里，吁嗟有此行路难。\n渔翁饮酒得钱去，一叶如飞烟水暮。",
        "dynasty": "宋",
        "collection_info": null
    },
    {
        "uuid": "fbb2091184c90f54cfb809083e4b35e1",
        "title": "送施持正司理解官",
        "author": "徐侨",
        "content": "人生会合难，四海皆兄弟。\n解后若为寮，为情乃其至。\n严陵虽陋邦，山水固佳致。\n宦游于其间，亦未为失计。\n嗟嗟我辈人，志不在名利。\n所趋必踏正，所论必根义。\n圣门有格言，胡不慥慥尔。\n险夷融一心，相与共守此。\n维君更直谅，多闻且知礼。\n责善有忠告，规失无因避。\n人或苦难合，我匪以为具。\n始如石落落，终似旗旎旎。\n入议必追联，出游必连轨。\n朝夕恃驩比，同襟能有几。\n君今先我去，落漠将何委。\n政此黯销魂，临分不我鄙。\n绝无儿女悲，慨慷及治己。\n窃闻之先儒，物我均一理。\n达人宏大观，曲士局偏倚。\n偏倚狭一隅，爱恶无公是。\n大观归众善，宽平有余地。\n理义固无穷，虚心知所止。\n感君谦自牧，使我愁翻喜。\n还以作赠言，相观要终始。",
        "dynasty": "宋",
        "collection_info": null
    },
    {
        "uuid": "a881f22e732d5cad2fd49a42fc24cafc",
        "title": "喜得孙",
        "author": "徐侨",
        "content": "我五十有四，纔今见其孙。\n汝父亦三十，得子为之昆。\n人生百年间，欻如驹隙奔。\n其间欣与戚，短长未暇论。\n长长与幼幼，一家团春温。\n岂惟情爱足，是有礼义存。\n嗟我生苦晚，陟岵悲蚤吞。\n有怀当世忧，拙迂不自轩。\n老矣绝他念，先志惟所□。\n诗书茂花实，忠厚丰本根。\n要令汝辈长，续续熟予言。\n功名身外物，孝悌德之源。\n莫先家人正，所贵椒聊蕃。\n今朝情陪喜，添汝壮吾门。\n相与绍清白，无惭故丘园。",
        "dynasty": "宋",
        "collection_info": null
    },
    {
        "uuid": "2a8c9c49665c66006bedb16c675e8bb5",
        "title": "双松亭",
        "author": "徐侨",
        "content": "双松如老虬，拜然俯于地。\n山下草细微，降从所非类。\n昂藏烈丈夫，肯与樵牧比。\n樛枝若欲颓，直干固不倚。\n外柔内则刚，物耳寓此理。\n吾观世俗流，随人尽弃己。\n此松乃不然，自下弗为耻。\n所立峭已高，其节凛不记。\n满眼春风生，中有岁寒意。\n敢告行道人，视此知所止。",
        "dynasty": "宋",
        "collection_info": null
    },
    {
        "uuid": "b171e9554e3eb082de8b4e8b4adc7045",
        "title": "滕丞洎冲天观先以诗来次韵谢之",
        "author": "徐侨",
        "content": "我本山林人，出处无意固。\n君亦如山泉，随地为流注。\n方其居山时，文豹隠冥雾。\n又如出岫云，散漫欻无据。\n忆昨我与君，相逢同一处。\n时时湖光亭，襟抱一披露。\n君横膝上琴，我踵户外屦。\n梅花落园春，辞君一朝去。\n诗筒遽寥寥，粤从浙濡渡。\n雁去燕復来，不得一字附。\n抚怀兴长嗟，恍然此散聚。\n何期老鹤臞，短翮忽舒布。\n九皋耸孤唳，羣仙翕清誉。\n高寒玉峰巅，为尔肯一驻。\n杭严两西湖，未必置爱恶。\n瞥从子陵台，来踏苏公路。\n山友而水宾，风晓而烟暮。\n行止初何心，同是一真趣。\n愿于人海中，更觅山中句。",
        "dynasty": "宋",
        "collection_info": null
    },
    {
        "uuid": "c9bf7b20b9e2b2fb2ea4b602ff0b9dbe",
        "title": "同官三人率庆裘元量司直于湖中有诗呈诸公",
        "author": "徐侨",
        "content": "欲晴未晴还不雨，无日无风又无暑。\n烟薄微笼四岸山，空翠却向湖中聚。\n今日之游诚佳哉，湖山文字中衔杯。\n相为此约亦已久，天相其逢资追陪。\n吾侪官闲无一事，平生丘壑讵轻弃。\n相从于此合钟情，无奈同襟欲分袂。\n西风着意向芙蓉，绿柳未疎花正浓。\n劝君慢理江头楫，更作一日来从容。",
        "dynasty": "宋",
        "collection_info": null
    },
    {
        "uuid": "b077264bf5a59bdc638ac2aeb491e92e",
        "title": "永乐道中",
        "author": "徐侨",
        "content": "夫物有奇观，而于天地间。\n月中浮白水，雨后对青山。\n云巘泉千尺，雪天梅一班。\n有时逢此景，清兴颇相关。",
        "dynasty": "宋",
        "collection_info": null
    },
    {
        "uuid": "e2ee1e1f7b3285f6c9d349b7a9165ae7",
        "title": "即事",
        "author": "徐侨",
        "content": "在家贫亦好，居官贫更宜。\n布被不妨温，菜羹有余滋。\n客至草具杯，事闲遣兴诗。\n外此了无挠，澹然心地夷。",
        "dynasty": "宋",
        "collection_info": null
    },
    {
        "uuid": "5456d4b5691d95871d977ca5d57b2f44",
        "title": "初晴出南山过西湖往九峰復饮于湖光",
        "author": "徐侨",
        "content": "积雨鬰愁思，初日破春泥。\n胜处欲何往，游情翻自迷。\n柳招追绿渡，梅引逐香蹊。\n却忆杜陵老，慇懃出碧鸡。",
        "dynasty": "宋",
        "collection_info": null
    },
    {
        "uuid": "39eafa3d8c1ef6d7b53a5efcb4ceec50",
        "title": "青田舟中",
        "author": "徐侨",
        "content": "睡起愁无绪，持书復懒披。\n篷嫌斜日照，襟惬好风吹。\n水阔舟移细，山长鸟去迟。\n悠悠天外意，惟只寸心知。",
        "dynasty": "宋",
        "collection_info": null
    },
    {
        "uuid": "7309aa4de3ea7939510a1ef77ec454f4",
        "title": "殿庐考试毕",
        "author": "徐侨",
        "content": "地禁尘难到，亭深暑不奸。\n一杯天上把，千策日边看。\n频劳君恩重，危言士志殚。\n治安浑道未，臣亦欲披肝。",
        "dynasty": "宋",
        "collection_info": null
    },
    {
        "uuid": "302ba4f4e84e77393737c38d1ca5106f",
        "title": "送真景元直院将漕江东  其一",
        "author": "徐侨",
        "content": "识度追诸老，文章用一班。\n志心深国计，正论豫时艰。\n将指顾忧地，登车慷慨间。\n却闻涂巷语，有诏命公还。",
        "dynasty": "宋",
        "collection_info": null
    },
    {
        "uuid": "1d1ceb3cbb294921460cd1a3b03a7011",
        "title": "送真景元直院将漕江东  其二",
        "author": "徐侨",
        "content": "忧国诚如此，忧民事可知。\n政苛纷蠹螫，官墨厌膏脂。\n谁谓长城在，不扶元气衰。\n天颜还咫尺，时听远猷驰。",
        "dynasty": "宋",
        "collection_info": null
    },
    {
        "uuid": "03fdaab648b864cdb675bfbc1306986b",
        "title": "送李梦间赴浙东仓",
        "author": "徐侨",
        "content": "帝遣轺车重，深怀浙水东。\n幽崖须烈日，寒谷倚春风。\n惠达摧姦裏，功浮按职中。\n活人千百万，归报□□宫。",
        "dynasty": "宋",
        "collection_info": null
    },
    {
        "uuid": "bf03dc1667247d7000c6018fb6ce12ce",
        "title": "送叶知道归永嘉约其再为历阳来",
        "author": "徐侨",
        "content": "心事相知久，交情一见真。\n静参师友正，细语弟兄亲。\n索去销魂恶，期来刮眼新。\n临分不多语，重会莫过□。",
        "dynasty": "宋",
        "collection_info": null
    },
    {
        "uuid": "59f474115b52666427cf475fc737ef56",
        "title": "看栽菊",
        "author": "徐侨",
        "content": "我生随所止，唯种竹与菊。\n菊靓而无华，竹清而不俗。\n渊明兴悠然，子猷爱之酷。\n夫我乃兼之，佳趣于尔足。",
        "dynasty": "宋",
        "collection_info": null
    },
    {
        "uuid": "0a44c3a4f5d2a99ead879f6639995f81",
        "title": "即事",
        "author": "徐侨",
        "content": "白墁蠲败壁，墨烬沃尘楹。\n瓦阙删茅补，墙穿埏土平。\n竹栽檐外箇，花植盎中茎。\n次第成吾趣，婆娑乐此生。",
        "dynasty": "宋",
        "collection_info": null
    },
    {
        "uuid": "1f1d7179c0253853932bd67968dde14c",
        "title": "书斋即事",
        "author": "徐侨",
        "content": "尘世灯窗外，寒儒竹简情。\n三杯慰岑寂，一榻寄孤清。\n夜永那能睡，天寒不肯明。\n起来重搔首，江海一鸥轻。",
        "dynasty": "宋",
        "collection_info": null
    },
    {
        "uuid": "42de285a632306322853f76ad692c9d0",
        "title": "西轩腊梅",
        "author": "徐侨",
        "content": "花开何太晚，頼尔张檐楹。\n春后几多日，枝头三四英。\n人嫌芳意懒，我爱澹标清。\n恰好来深夜，移床对月明。",
        "dynasty": "宋",
        "collection_info": null
    },
    {
        "uuid": "bf26ad2bd04ccaab6bd4419d0d93d48d",
        "title": "竹布道服",
        "author": "徐侨",
        "content": "智创轻我节，工闲妙出机。\n疏风宁事扇，被体若无衣。\n颇与山翁称，何嫌俗子讥。\n此君元我契，相与不相违。",
        "dynasty": "宋",
        "collection_info": null
    },
    {
        "uuid": "8ede15a35623c579b8a5aba1ad61083d",
        "title": "即事",
        "author": "徐侨",
        "content": "关吾朝夕事，月岭与云岑。\n坐册澹中味，行筇老者襟。\n酒随深浅酌，诗任短长吟。\n时与七贤语，知音在素琴。",
        "dynasty": "宋",
        "collection_info": null
    },
    {
        "uuid": "d51a2d78abb5e53850b096b0afb04dfe",
        "title": "道中口占呈能之",
        "author": "徐侨",
        "content": "阙然不见怀千虑，特地相过无一言。\n平日交情如水淡，暂时客裏似春温。\n酒随深浅有余味，事向细微无不论。\n漫道与君心莫逆，谁知朴直箇中存。",
        "dynasty": "宋",
        "collection_info": null
    },
    {
        "uuid": "4b34122a982a00dc722af8cfd74cd084",
        "title": "鑑湖",
        "author": "徐侨",
        "content": "箇中岩壑欠相羊，秋色无边古兴长。\n寒尽鑑湖仅荷浦，灵遗禹庙尚梅梁。\n追寻游舫空千载，物色先贤但一堂。\n征□倚风归路晚，可堪晴月照凄凉。",
        "dynasty": "宋",
        "collection_info": null
    },
    {
        "uuid": "b532f511f16d85e98bdb5929788e4fe1",
        "title": "得严陵推官",
        "author": "徐侨",
        "content": "拟乞四明幕下客，忽得严陵阙两年。\n造物故怜贫已甚，去家不费一篙船。\n世事低昂吾有分，人生出处亦关天。\n钓台高士不可尚，赢得桐江在眼前。",
        "dynasty": "宋",
        "collection_info": null
    },
    {
        "uuid": "ec4a2cf1604c757d74fbbbbec22afeb6",
        "title": "和滕丞元秀韵",
        "author": "徐侨",
        "content": "秋期载酒子云居，春柳还惊绿映渠。\n几欲出门阻风雨，半因居幕困文书。\n自违清隠三时久，空拟忧怀一日舒。\n想见湖边尝独立，不禁鸥鹭问何如。",
        "dynasty": "宋",
        "collection_info": null
    },
    {
        "uuid": "83154e086d0c77367b01f2917d753ab2",
        "title": "和吕巽伯韵",
        "author": "徐侨",
        "content": "何事贪乘逆水船，此心长向白云边。\n琴书篷底一樽酒，花柳江头三月天。\n逸兴只将诗句遣，清襟那就俗尘牵。\n簿书不到斑衣底，进学输君属壮年。",
        "dynasty": "宋",
        "collection_info": null
    },
    {
        "uuid": "dd4cfadbe73afdf9d51a485250125fb6",
        "title": "喻叔厚总干寄诗甚富",
        "author": "徐侨",
        "content": "从君把酒炉峰下，去踏黄尘三见秋。\n别后便教诗社冷，梦中尤忆草堂幽。\n忽承珠玉联佳什，剩喜亭池添胜游。\n最想版舆频御处，山花庭草总忘忧。",
        "dynasty": "宋",
        "collection_info": null
    },
    {
        "uuid": "8d424b92ad095689e894157ffa596962",
        "title": "安溪",
        "author": "徐侨",
        "content": "潮回尽处晓江清，百丈滩头舟子情。\n饶我静观黄卷罢，为渠卧看白云轻。\n炫蓬滉漾龙蛇影，喧枕萧骚风雨声。\n无限青山饱秋色，去来谁暇与将迎。",
        "dynasty": "宋",
        "collection_info": null
    },
    {
        "uuid": "4a232aab545aeff83046a61f58469483",
        "title": "司户摄淳安丞同官送至西湖支使有诗因次韵",
        "author": "徐侨",
        "content": "把酒湖亭一笑逢，沿湖犹拥绿丛丛。\n倒涵岚影晴烟紫，回射城阴夕照红。\n愁绪不关歌舞外，交情却在别离中。\n片帆我亦随西下，小□凭栏蔌蔌风。",
        "dynasty": "宋",
        "collection_info": null
    },
    {
        "uuid": "1b8c77455e6be35c6d76f17650d8c7fb",
        "title": "久不作诗立春以诗并酒送滕知丞",
        "author": "徐侨",
        "content": "羡君萧散脱尘□，别□□官自不卑。\n判断湖山诗有按，追呼风月酒随司。\n衙官宋玉供奔走，从事青州奉指麾。\n惭我真成今俗吏，固应期会绝文移。",
        "dynasty": "宋",
        "collection_info": null
    },
    {
        "uuid": "9bca26f701d73ca1bc52a66719321d22",
        "title": "因报谒过西湖",
        "author": "徐侨",
        "content": "不见西湖两鬓丝，湖光如旧不□欺。\n画桥各领游船去，密港谁知渔艇移。\n绿柳行疎人步隠，翠荷丛浅鸟飞迟。\n清风汗漫知何许，小憇招提独自移。",
        "dynasty": "宋",
        "collection_info": null
    },
    {
        "uuid": "9f60ebad5deaaca595d0f074b43d6edc",
        "title": "次韵谢滕丞惠诗",
        "author": "徐侨",
        "content": "一从驱迫入通阛，望渺江湖梦遶山。\n日堕红尘转湮没，天教羣玉与跻攀。\n莫孤文字澹中趣，要识人情奔处间。\n多谢故人相警发，骊珠特地出沧湾。",
        "dynasty": "宋",
        "collection_info": null
    },
    {
        "uuid": "bff56c5c05f946439bbb299eedcb5307",
        "title": "次韵能之贺除",
        "author": "徐侨",
        "content": "初无家学赡三余，滥被君恩有此除。\n非取金华能占对，但令东观与观书。\n汗颜莫称英髦选，冷眼终输山泽居。\n自昔与君忧世切，只今何策塞侵渔。",
        "dynasty": "宋",
        "collection_info": null
    },
    {
        "uuid": "ed18f07f0ce95af5492e310d08ff12af",
        "title": "寄题赵仁父两山堂",
        "author": "徐侨",
        "content": "两山对立着君三，山意无穷勿浪参。\n静底规摹随处有，忙时事业箇中涵。\n移文肯为轻离北，采菊何尝索见南。\n会取孔门仁者意，等闲风月不虚谈。",
        "dynasty": "宋",
        "collection_info": null
    },
    {
        "uuid": "eef4daaf77c61c633475abdac1f3d63a",
        "title": "和杜叔高相约湖上韵",
        "author": "徐侨",
        "content": "湖上朝市两忘言，胜趣何须频出门。\n要并雪岩寻酒伴，更从梅隠觅诗魂。\n风低雁溆数行影，烟障鳬波几迭痕。\n此意古来谁领得，可无同调与同论。",
        "dynasty": "宋",
        "collection_info": null
    },
    {
        "uuid": "a15dff6cb6446e910b9ec35285245dbf",
        "title": "能之寄诗和其月夜泛舟韵以寓相思",
        "author": "徐侨",
        "content": "别时来悟合并难，君向湖山去不还。\n好语欲酬嗟侣少，空餐亡补媿官闲。\n身谋未肯忘箕颍，世虑无嫌付触蛮。\n幸有孤山陈迹在，倘来同踏石苔斑。",
        "dynasty": "宋",
        "collection_info": null
    },
    {
        "uuid": "ccd13c3abde8582e28f8089785fd3152",
        "title": "韩退之蓝田丞厅记所谓鴈鹜者相承以为吏每切不然往往人未之信偶读吴子宽诗有鴈鹜庭空之语因作此云",
        "author": "徐侨",
        "content": "退之作文自天巧，读者未免加人私。\n纸尾连衔行鴈鹜，同僚翻作刻木期。\n句读中分肯趣短，一辈抱睨何多为。\n自唐及今袭讹舛，文公有神应点嗤。",
        "dynasty": "宋",
        "collection_info": null
    },
    {
        "uuid": "a97679faaff1c8e496d178feb31085b7",
        "title": "晨兴耕庵",
        "author": "徐侨",
        "content": "往来乌兔底匆忙，老去身心只自将。\n理栉不胜浑种种，翻书未了苦忙忙。\n情知世俗风光浅，日觉山林气味长。\n有负夙心依屺岵，更将余力事松篁。",
        "dynasty": "宋",
        "collection_info": null
    },
    {
        "uuid": "9a9eedf0a68e9061a94d56eb7316e1c5",
        "title": "毅斋即事",
        "author": "徐侨",
        "content": "自吾斋外付诸儿，除却诗书总不知。\n苔色上侵闲坐处，鸟声来和独吟时。\n十分秋气重阳近，一味天凉老者宜。\n调得身心能自慊，止吾所止復何疑。",
        "dynasty": "宋",
        "collection_info": null
    },
    {
        "uuid": "04bc00fd4d5f7544bdac3ed4b78b890f",
        "title": "重阳后二日",
        "author": "徐侨",
        "content": "我来不及赴重阳，孤负清幽独自芳。\n夹径也能随意白，出墙无柰着情黄。\n亟邀旧友将余玩，细酌新醪对汝尝。\n悬知靖节无人见，却见南山此意长。",
        "dynasty": "宋",
        "collection_info": null
    },
    {
        "uuid": "13a423d90765f8b88a966cc5bc79c820",
        "title": "读艺文志",
        "author": "徐侨",
        "content": "所存诸子少知名，自古陈编浩莫程。\n未说合神老成子，谁传谈易杜田生。\n到头法语那能废，终久浮言自不行。\n只向孔门详答问，正涂坦坦甚分明。",
        "dynasty": "宋",
        "collection_info": null
    },
    {
        "uuid": "41fe038914cc40915b9b23ba0703ecf9",
        "title": "咏拳石菖蒲",
        "author": "徐侨",
        "content": "岩泉潠洒着根纤，拳石相依自纠缠。\n土叶渐除青带冗，细茎初发绿毛鲜。\n一尘不许溷幽雅，百草谁能并洁娟。\n日课苍头注新汲，要移林壑在庭前。",
        "dynasty": "宋",
        "collection_info": null
    },
    {
        "uuid": "f42fc6ae5ad7808e7d652f36aba10812",
        "title": "五云寺",
        "author": "徐侨",
        "content": "黄云不似五云深，隠隠回环坐此林。\n峦阜几重遮入路，陇冈百里护来峰。\n单僧怜汝喧鱼板，漫叟便余玩鹤琴。\n茶罢策筇无箇事，登高时復一长吟。",
        "dynasty": "宋",
        "collection_info": null
    },
    {
        "uuid": "05e32bc17f6454e1e17144cf40ce5261",
        "title": "后坡",
        "author": "徐侨",
        "content": "扶筇剥啄一山中，幽兴偏于此处浓。\n前屏树柯呈列岫，旁开林隙出奇峰。\n座迎夜月分吾石，栏度朝云对汝松。\n俗客不来人籁寂，省心时听数声钟。",
        "dynasty": "宋",
        "collection_info": null
    },
    {
        "uuid": "7eccf5edaaa4c278773d3aa8921c9aa7",
        "title": "近陈和仲访山间不值留诗今次韵招之",
        "author": "徐侨",
        "content": "寄迹云山澹澹心，旧盟得得荷君寻。\n偶缘他客追游屐，却使良朋误盍簪。\n政苦寒飈妨剥□，□□□□□□□。\n□□□□□□□，□□□□□□□。",
        "dynasty": "宋",
        "collection_info": null
    },
    {
        "uuid": "cf37505ef8f760467c4a20f789ca1736",
        "title": "宿野墅五更窗月照瓶中老梅清甚有感",
        "author": "徐侨",
        "content": "桃李纷纷一饷花，风清月白老生涯。\n取之无尽山林藏，求而有余农圃家。\n游是理中无愧慊，乐吾心处是荣华。\n较他絃管凄凉地，巵酒杯羹总自奢。",
        "dynasty": "宋",
        "collection_info": null
    },
    {
        "uuid": "1af16faea682f2ef4578bc902d4feab9",
        "title": "和章父兄春归韵",
        "author": "徐侨",
        "content": "元化浑沦迹已希，不缘风雨翳明辉。\n静中会得生生意，满眼春光未始归。",
        "dynasty": "宋",
        "collection_info": null
    },
    {
        "uuid": "dfb15771f6caaac8c26109c5b85acaed",
        "title": "倚门",
        "author": "徐侨",
        "content": "碧松窝裏着吾身，风在襟裙月在门。\n灯火未残絃诵习，一团清兴许谁论。",
        "dynasty": "宋",
        "collection_info": null
    },
    {
        "uuid": "e5ead6b885bec45d9ff77743613405f8",
        "title": "酒后",
        "author": "徐侨",
        "content": "酒正醺人苦不禁，诗来撩我可无吟。\n轻纨不动清风在，况有松声醒醉心。",
        "dynasty": "宋",
        "collection_info": null
    },
    {
        "uuid": "929726821cd841d754c7df8fc04b21b6",
        "title": "有感",
        "author": "徐侨",
        "content": "擎拳伺色紫朱前，极爱殚忧衽席边。\n能合此心移膝下，未惭舜圣与参贤。",
        "dynasty": "宋",
        "collection_info": null
    },
    {
        "uuid": "567786e95f623ad9e0df2716c6374cf0",
        "title": "夏日即事",
        "author": "徐侨",
        "content": "桃藤下上蚁行暑，竹影浮沉龟荫凉。\n步缓幽塘成小立，清风微度藕花香。",
        "dynasty": "宋",
        "collection_info": null
    },
    {
        "uuid": "e27ba0afe360c4f569cd1a077267f5c1",
        "title": "题六和塔",
        "author": "徐侨",
        "content": "慈恩昔日寄题名，此作江头长短亭。\n潮去潮来知几恨，酣歌渔父许谁听。",
        "dynasty": "宋",
        "collection_info": null
    },
    {
        "uuid": "a9d337aa6fda43099438a3a680b3c24d",
        "title": "归自寿昌",
        "author": "徐侨",
        "content": "舟子长歌下急滩，江风吹我怯衣单。\n一轮明月为谁好，无限清光照夜寒。",
        "dynasty": "宋",
        "collection_info": null
    },
    {
        "uuid": "17142273e0806a30c47effd545e48201",
        "title": "过吴江",
        "author": "徐侨",
        "content": "北风猎猎送吾船，夜过吴江炯不眠。\n月色微明天覆水，倚看银浪欲无边。",
        "dynasty": "宋",
        "collection_info": null
    },
    {
        "uuid": "2753c8f9ab5f138453407e93c00dfdf0",
        "title": "西湖",
        "author": "徐侨",
        "content": "羣峦回照紫瀰漫，坐揽湖光风不寒。\n最惜傍栏鳬鹭狎，往来不作眼生看。",
        "dynasty": "宋",
        "collection_info": null
    },
    {
        "uuid": "1cb0966cf78a9e4ce7a8a77fcb6cc9fc",
        "title": "立春以诗并酒送滕知丞",
        "author": "徐侨",
        "content": "草残木尽又春来，辜负梅花与酒杯。\n政要诗翁裁好句，为从今日洗尘埃。",
        "dynasty": "宋",
        "collection_info": null
    },
    {
        "uuid": "59ddc4395c41a685edb7c96f4c44f1ab",
        "title": "和吴子开访省中韵",
        "author": "徐侨",
        "content": "自公不退准为常，永昼深帘坐此堂。\n今日与君添转语，共参云石与风篁。",
        "dynasty": "宋",
        "collection_info": null
    },
    {
        "uuid": "7510609a2132e4bd3923aab79d65ac49",
        "title": "晚步",
        "author": "徐侨",
        "content": "夕无下照澹云亭，暝入前除独自行。\n栖树喧沉砌吟迥，雨留微润作秋清。",
        "dynasty": "宋",
        "collection_info": null
    },
    {
        "uuid": "a0d19c552904fea99a131daafbdaa4d0",
        "title": "咏渔父  其一",
        "author": "徐侨",
        "content": "占得江湖汗漫天，了无乡县挂民编。\n卖鱼买酒醉日日，长是太平无事年。",
        "dynasty": "宋",
        "collection_info": null
    },
    {
        "uuid": "cbbce7228330c8855f1944e508856d11",
        "title": "咏渔父  其二",
        "author": "徐侨",
        "content": "只把丝纶当酒金，世间万事不关心。\n月移篷影醒未醒，人在芦花深更深。",
        "dynasty": "宋",
        "collection_info": null
    },
    {
        "uuid": "fb4f1f322fe7f2821e6f4cc9e17870a5",
        "title": "晚望",
        "author": "徐侨",
        "content": "陂沼盈盈闲绿水，郊原浩浩涌青禾。\n烟连山际无人语，只有晚归樵牧歌。",
        "dynasty": "宋",
        "collection_info": null
    },
    {
        "uuid": "77ceb1fded4541ba6d32c9df952c49fb",
        "title": "竹间纳凉",
        "author": "徐侨",
        "content": "拙哉百事不如人，天畀清闲适我真。\n好是山深林密处，且还康济比天民。",
        "dynasty": "宋",
        "collection_info": null
    },
    {
        "uuid": "4eeae397165b5bd71e929b00875e1f75",
        "title": "赵昌父诗来举似慈湖话头次韵答之",
        "author": "徐侨",
        "content": "身在五云云自闲，相娱石友与苍官。\n山林老去方知味，加我五年当挂冠。",
        "dynasty": "宋",
        "collection_info": null
    },
    {
        "uuid": "4d335953191e95f43045b9fa739cbd04",
        "title": "删后坡繁枝出四山剡溪陈正仲作诗有白云移向青林外让与幽人不敢争之句因次其韵",
        "author": "徐侨",
        "content": "为嫌远目碍双明，只许苍松一干横。\n尽对羣峦坐高爽，月来分席不渠争。",
        "dynasty": "宋",
        "collection_info": null
    },
    {
        "uuid": "ffb851c8f71b8016d32829d39a289a3b",
        "title": "约喻叔厚总干会于香山",
        "author": "徐侨",
        "content": "乡居唯我与君闲，相见俱缘一出悭。\n此去君家无十里，杖藜明日会香山。",
        "dynasty": "宋",
        "collection_info": null
    },
    {
        "uuid": "c3f5d76a2ec9221ff9f0bf5d7816ef91",
        "title": "对雷峰",
        "author": "徐侨",
        "content": "雷峰顶上两三松，挺秀扶疎印碧空。\n坐石倚筇看不足，此心游泊太虚中。",
        "dynasty": "宋",
        "collection_info": null
    },
    {
        "uuid": "7713d6c2a08f6a60dcf308ebc74eb2d8",
        "title": "云入窗牖",
        "author": "徐侨",
        "content": "白云入户牖，幽趣颇相关。\n俗远人无累，心夷物自闲。",
        "dynasty": "宋",
        "collection_info": null
    },
    {
        "uuid": "fba206805c783bdcde8dee7ba1662964",
        "title": "懒书问",
        "author": "徐侨",
        "content": "避闹深违俗，耽闲懒作书。\n故人无诮我，丘壑政关渠。",
        "dynasty": "宋",
        "collection_info": null
    },
    {
        "uuid": "7383e3c4f00abcd3d5f1d4bd3798df50",
        "title": "欲雨雪而晴",
        "author": "徐侨",
        "content": "云冻雨无脚，寒凝霜有毛。\n却能开霁色，爱日炫初晴。",
        "dynasty": "宋",
        "collection_info": null
    },
    {
        "uuid": "09875d9142f00f931df0ab2c5f81a557",
        "title": "题杜仲高松杉桧图",
        "author": "徐侨",
        "content": "老干矗无容，虬枝蔚相倚。\n图以归草堂，怡怡有深旨。",
        "dynasty": "宋",
        "collection_info": null
    },
    {
        "uuid": "9fffc23b78a0998092545866d8830570",
        "title": "和徐敬伯知县别喻伯经韵",
        "author": "徐侨",
        "content": "深院杨花闲暇，小亭林影清微。\n忙裏不知客去，病中无柰春归。",
        "dynasty": "宋",
        "collection_info": null
    },
    {
        "uuid": "850bead97f418d10a3ffdcbe00c14303",
        "title": "竹门",
        "author": "徐侨",
        "content": "竹门何为设，护此自在身。\n而有不知者，谓隔一切人。\n门有闭有开，人有疏与亲。\n闭以谢俗客，开以纳嘉宾。\n或方计财利，我方甘窭贫。\n或方图宦达，我方埋隠沦。\n岂惟乖趋尚，诚亦困纠纷。\n若夫道义交，开益所愿闻。\n清幽能共适，淡薄能相因。\n与夫学问徒，讲说敢辞勤。\n义理滋我悦，诗书陶我真。\n俱不役殽酌，且无昏精神。\n然当时省己，勿或浪尤人。\n古人重晚节，气衰当志新。\n古人贵老成，齿颓资德尊。\n初心苟无负，斯不愧斯门。",
        "dynasty": "宋",
        "collection_info": null
    },
    {
        "uuid": "b1c6140f8f3928d1356348af820d5049",
        "title": "虎邱谒和靖祠",
        "author": "徐侨",
        "content": "涵养当用敬，进学在致知。\n如车去隻轮，跬步不可移。\n夫子受师说，惟敬实所持。\n升堂逮易箦，参倚日在兹。\n遗言落人间，考论极研几。\n是心要收敛，中不容毫釐。\n大学着明法，格物及楷梯。\n放心苟不收，穷格将安施。\n古人贵为己，末俗多外驰。\n岂无实践者，兹焉当反思。\n晚生拜遗像，敷衽跪陈词。\n愿言服予膺，没齿以为期。",
        "dynasty": "宋",
        "collection_info": null
    },
    {
        "uuid": "1dfe04deb706a3a03c811404612054f3",
        "title": "偶书  其一",
        "author": "徐侨",
        "content": "有原一本流无穷，有物万殊生不同。\n自从太极两仪后，往古来今感应中。",
        "dynasty": "宋",
        "collection_info": null
    },
    {
        "uuid": "501d810ff2839c8f978ff76a1b0db458",
        "title": "偶书  其二",
        "author": "徐侨",
        "content": "日月东西递往还，四时迁易不曾閒。\n要知天地生成妙，只在阴阳进退间。",
        "dynasty": "宋",
        "collection_info": null
    },
    {
        "uuid": "1f760e181674433764cf90e19ee8519e",
        "title": "游石洞",
        "author": "徐侨",
        "content": "我来叩石洞，崭绝何从登。\n天开一间路，崖列两连屏。\n有水泠泠来，委蛇贯中行。\n五丁修磴道，引步若余迎。\n昏暮坐危阁，萧飕风雨声。\n不知身何许，似有通山灵。\n晨兴穷所历，石转泉逾清。\n绝顶一带垂，方诸函明泓。\n想当春夏交，雪练输浮轻。\n欲去重倚徙，拳石提蒲生。\n归与置窗几，聊以志余情。",
        "dynasty": "宋",
        "collection_info": null
    }
]