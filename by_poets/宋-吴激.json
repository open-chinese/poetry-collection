[
    {
        "uuid": "6744bdc694609d1967521282f18150c0",
        "title": "山中见桃花李花",
        "author": "吴激",
        "content": "锦里春风徧海棠，别时无计奈红芳。\n山中桃李浑疑晚，犹有残红断客肠。",
        "dynasty": "宋",
        "collection_info": null
    },
    {
        "uuid": "77fc35356d7c06e40290c4fef5a6bfbb",
        "title": "长安怀古",
        "author": "吴激",
        "content": "佳气犹能想欝葱，云间双湾峙苍龙。\n春风十里灞陵树，晓月一声长乐钟。\n小苑花开红漠漠，曲江波涨碧溶溶。\n眼前迭嶂青如画，借问南山共几峰。",
        "dynasty": "宋",
        "collection_info": null
    },
    {
        "uuid": "95ad8a389da66251603a3cf382069b16",
        "title": "宿湖城簿厅",
        "author": "吴激",
        "content": "日迟风暖燕飞飞，古柳高槐面翠微。\n卷上疏帘无一事，满池春水照蔷薇。",
        "dynasty": "宋",
        "collection_info": null
    },
    {
        "uuid": "a230fe2ff6e2e8ce15c9b43720ef1347",
        "title": "穷巷",
        "author": "吴激",
        "content": "穷巷无来辙，贫家有旧醅。\n窗明怜雪在，睡美觉春回。\n菜甲方齐拆，梅花亦半开。\n茅檐鸣好鸟，节物莫相催。",
        "dynasty": "宋",
        "collection_info": null
    },
    {
        "uuid": "624dafcb655d489df7c4d4e6fe0cbf4e",
        "title": "偶成二首  其一",
        "author": "吴激",
        "content": "一番瘦笋羽林枪，松架阴阴尽日凉。\n绕屋云烟无定态，连山草木有真香。",
        "dynasty": "宋",
        "collection_info": null
    },
    {
        "uuid": "ce5cdce619ba53eaa6403682d534a797",
        "title": "偶成二首  其二",
        "author": "吴激",
        "content": "蟹汤兔盏斗旗枪，风雨山中枕簟凉。\n学道穷年何所得，只工扫地与焚香。",
        "dynasty": "宋",
        "collection_info": null
    },
    {
        "uuid": "beb720f6afa32333e314cb3e73215342",
        "title": "病后寄开甫",
        "author": "吴激",
        "content": "暗蛩咽幽响，隙月漏微光。\n溪上风雨过，翛然有余凉。\n病瘦鹤骨立，低垂不能翔。\n怀我中山兄，开经焚道香。\n猿啸耿清夜，钟鸣悠夕阳。\n商秋早晚至，梦寐松楸苍。",
        "dynasty": "宋",
        "collection_info": null
    },
    {
        "uuid": "27c84f205ce6b17e8de01ceb0d101f97",
        "title": "过南湖偶成",
        "author": "吴激",
        "content": "杏山松桧紫坡陀，湖面无风亦自波。\n绿鬓朱颜嗟老矣，落花啼鸟奈春何。\n诗人未必皆憔悴，世事从来有折磨。\n列坐流觞能几日，知谁对酒爱新鹅。",
        "dynasty": "宋",
        "collection_info": null
    },
    {
        "uuid": "b8c03f3ac7a5c0695f0a690d89864952",
        "title": "夜泛涡河龙潭",
        "author": "吴激",
        "content": "轻舟弄素月，静夜横清涡。\n天风毛髮乱，疏星灿明河。\n图经记父老，冥寞年岁多。\n渊沈三千丈，湛碧寒无波。\n微流带文藻，绝岸无柔莎。\n炯如帝鸿镜，可鉴不可磨。\n中蟠至神物，役使羣蛟鼍。\n蜿蜿头角古，劲鬛谁敢劘。\n深宫照珠贝，颇费蚌与螺。\n何时葛陂竹，化作陶公梭。",
        "dynasty": "宋",
        "collection_info": null
    },
    {
        "uuid": "972b6ec47ea446c928b2db17ca006e22",
        "title": "秋兴",
        "author": "吴激",
        "content": "后园杂树入云高，万里长风夜怒号。\n忆向钱塘江上寺，松窗竹阁瞰秋涛。",
        "dynasty": "宋",
        "collection_info": null
    },
    {
        "uuid": "5ac9c239e47304aab069f875dfe7647f",
        "title": "晚春言怀寄燕中知旧",
        "author": "吴激",
        "content": "闲云洩洩日晖晖，林斧溪舂响翠微。\n天气乍晴花满树，人家久住燕双飞。\n邻村社后容借酒，客舍新来未绽衣。\n遥忆东郊亭畔柳，归时相见亦依依。",
        "dynasty": "宋",
        "collection_info": null
    },
    {
        "uuid": "edad1b848f1dc50834f00492411b9d0d",
        "title": "岁莫江南四忆  其一",
        "author": "吴激",
        "content": "瘦梅如玉人，一笑江南春。\n照水影如许，怕寒粧未匀。\n花中有仙骨，物外见天真。\n驿使无消息，忆君清涙频。",
        "dynasty": "宋",
        "collection_info": null
    },
    {
        "uuid": "ac7b5512375e0d633fc537b91c85d975",
        "title": "岁莫江南四忆  其二",
        "author": "吴激",
        "content": "天南家万里，江上橘千头。\n梦绕阊门迥，霜飞震泽秋。\n秋深宜映屋，香远解随舟。\n怀袖何时献，庭闱底处愁。",
        "dynasty": "宋",
        "collection_info": null
    },
    {
        "uuid": "ac561fc5b6068e563c318b397fca15e3",
        "title": "岁莫江南四忆  其三",
        "author": "吴激",
        "content": "吴淞潮水平，月上小舟横。\n旋斫四腮鲙，未输千里羮。\n捣虀香不厌，照箸雪无声。\n几见秋风起，空悲白髪生。",
        "dynasty": "宋",
        "collection_info": null
    },
    {
        "uuid": "2ce3c4b63ae36f1aacab936581bef3a5",
        "title": "岁莫江南四忆  其四",
        "author": "吴激",
        "content": "平生把螯手，遮日负垂竿。\n浩渺渚田熟，青荧渔火寒。\n忆看霜菊艶，不放酒杯干。\n比老垂涎处，糟脐箇箇团。",
        "dynasty": "宋",
        "collection_info": null
    },
    {
        "uuid": "ccf5415158b72f6cdb0e4ed99eb122cb",
        "title": "述怀",
        "author": "吴激",
        "content": "旅食空弹铗，归休合挂冠。\n烟尘榆塞远，风雨麦秋寒。\n巢燕长如客，鸣蛙不属官。\n柴门江涨到，落日下渔竿。",
        "dynasty": "宋",
        "collection_info": null
    },
    {
        "uuid": "f267d6129b3a1c8ffdefe309a870bd4e",
        "title": "喜晴和张鲁瞻",
        "author": "吴激",
        "content": "原野怳新沐，丰隆宁世情。\n鸟归林霭暝，楼射涧虹明。\n春草牛羊远，人家机杼鸣。\n惨舒长有命，谁復问阴晴。",
        "dynasty": "宋",
        "collection_info": null
    },
    {
        "uuid": "c4aa4b0a1809e6c8f0bf4de13ef26e88",
        "title": "国公女生日席上命赋",
        "author": "吴激",
        "content": "雪射瑶阶月，春回玉女扉。\n云中三秀草，石上六铢衣。\n酒熟鹅儿色，身轻燕子飞。\n客槎还泛斗，谁解卜搘机。",
        "dynasty": "宋",
        "collection_info": null
    },
    {
        "uuid": "cf1a5853a9c909f5f71d9295630c2d6d",
        "title": "秋夜",
        "author": "吴激",
        "content": "岂有涓埃补盛明，强扶衰病厕豪英。\n夜窗灯火青相对，晓镜髭鬚白几茎。\n年去年来还似梦，江南江北若为情。\n石田茅舍君家近，借与林泉送此生。",
        "dynasty": "宋",
        "collection_info": null
    },
    {
        "uuid": "694b6d6b0dc3aaabb0a62bfbe771f20e",
        "title": "招赵资深拾遗",
        "author": "吴激",
        "content": "别久貌逾壮，道同心更亲。\n移居近韦杜，相对邈参辰。\n雪少似饶客，鸟喧知得春。\n归期淹几日，莫厌马蹄频。",
        "dynasty": "宋",
        "collection_info": null
    },
    {
        "uuid": "af07f0a524266fd55507679770b9eb79",
        "title": "同儿曹赋芦花",
        "author": "吴激",
        "content": "天接苍苍渚，江涵袅袅花。\n秋声风似雨，夜色月如沙。\n泽国几千里，渔村三两家。\n翻思杏园路，鞭袅帽檐斜。",
        "dynasty": "宋",
        "collection_info": null
    },
    {
        "uuid": "2ae2010cfbdf75b117f3aa9545cd1c0d",
        "title": "张戡北骑",
        "author": "吴激",
        "content": "张生鞍马客幽都，却笑灵光笔法粗。\n祗今白首风沙裏，忆向江南见画图。",
        "dynasty": "宋",
        "collection_info": null
    },
    {
        "uuid": "ff006aedcb6b4bf739e5e78df15a75f9",
        "title": "早春",
        "author": "吴激",
        "content": "寂寂重寂寂，出门春草齐。\n晚芳犹着树，江涨欲平溪。\n山暝有时雨，村深何处鸡。\n远山缘底恨，故作傍人低。",
        "dynasty": "宋",
        "collection_info": null
    },
    {
        "uuid": "ce4f046d20cf44dc688e1374586d3cc3",
        "title": "鸡林书事",
        "author": "吴激",
        "content": "箕子朝鲜僻，蓬丘弱水寛。\n儒风通百粤，旧史记三韩。\n邑聚从衡接，民居质朴安。\n犹存古笾豆，兼用汉衣冠。\n兔颖家工缚，鲑腥俗嗜餐。\n骑兵腰玉具，府卫挟金丸。\n长袖鸢窥肉，都场狖挂竿。\n琴中蔡氏弄，指下祝家弹。\n主礼分庭抗，宾筵百拜难。\n渍橙粇酿旨，滋桂鹿修干。\n泼墨松如栉，隤墙石似丹。\n地偏先日出，天迫众山攒。\n鹏翼云帆远，羊肠石磴盘。\n由来异文轨，休讶变暄寒。\n事可资谈柄，谁能记笔端。\n聊将诗貌取，归作画图看。",
        "dynasty": "宋",
        "collection_info": null
    },
    {
        "uuid": "e045205c72a3d207da9fc61d46832930",
        "title": "题宗之家初序潇湘图",
        "author": "吴激",
        "content": "江南春水碧于酒，客子往来船是家。\n忽见画图疑是梦，而今鞍马老风沙。",
        "dynasty": "宋",
        "collection_info": null
    },
    {
        "uuid": "94834db147091f2f1d4142d6fe872c9b",
        "title": "句  其一",
        "author": "吴激",
        "content": "春风蜀栈青山尽，晓日秦川绿树平。",
        "dynasty": "宋",
        "collection_info": null
    },
    {
        "uuid": "9a90ff49ecb806282952510e767896b2",
        "title": "句  其二",
        "author": "吴激",
        "content": "烟拂柳梢留淡白，云蒸山腹出深青。",
        "dynasty": "宋",
        "collection_info": null
    },
    {
        "uuid": "bf72b98d1d3ce3255190f7e869a10412",
        "title": "句  其三",
        "author": "吴激",
        "content": "山侵平野高低树，水接晴空上下星。",
        "dynasty": "宋",
        "collection_info": null
    },
    {
        "uuid": "e87462b397e8b50ecf6d4395b67afa0f",
        "title": "句  其四",
        "author": "吴激",
        "content": "玉座烟霞春寂寂，石坛星斗夜苍苍。",
        "dynasty": "宋",
        "collection_info": null
    },
    {
        "uuid": "59be3018450644e30241955972995b21",
        "title": "句  其五",
        "author": "吴激",
        "content": "手版西山聊復尔，角巾东第定何时。",
        "dynasty": "宋",
        "collection_info": null
    },
    {
        "uuid": "7e4d7f38fda8e93b893c1eace212b05d",
        "title": "句  其六",
        "author": "吴激",
        "content": "竹院鸣钟疑物外，画桥流水似江南。",
        "dynasty": "宋",
        "collection_info": null
    },
    {
        "uuid": "6fac1607fe9812c33315e45db4dbd920",
        "title": "句  其七",
        "author": "吴激",
        "content": "数树残花喜春在，一声啼鸟觉山深。",
        "dynasty": "宋",
        "collection_info": null
    },
    {
        "uuid": "21f43620a219f44e6590ef6bec01cef7",
        "title": "句  其八",
        "author": "吴激",
        "content": "玉雪自知尘不涴，丹青难写酒微醺。",
        "dynasty": "宋",
        "collection_info": null
    },
    {
        "uuid": "58de4b2d7dfa52cc63be76e8ef868b4a",
        "title": "句  其九",
        "author": "吴激",
        "content": "四海苍生谢安石，一言宣室贾长沙。",
        "dynasty": "宋",
        "collection_info": null
    },
    {
        "uuid": "10ada45deb1d687bdeb8dc9d8b1fa077",
        "title": "句  其一○",
        "author": "吴激",
        "content": "海东绝域皇华使，天上仙官碧落卿。",
        "dynasty": "宋",
        "collection_info": null
    },
    {
        "uuid": "23a7c0537563219bd11d3bbec22b4ab0",
        "title": "句  其一一",
        "author": "吴激",
        "content": "江湖欹枕梦，风雪打窗时。",
        "dynasty": "宋",
        "collection_info": null
    }
]