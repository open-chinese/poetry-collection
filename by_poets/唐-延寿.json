[
    {
        "uuid": "3d9a6af6b803ddff396a5dd790c06453",
        "title": "闲居",
        "author": "延寿",
        "content": "闲居谁似我，退迹理难过。\n要势危身早，浮荣败德多。\n雨催虫出穴，寒逼鸟移窼。\n野径无人翦，疏窗入薜萝。\n（见《宋诗纪事》卷九十一。\n）（张靖龙云此诗见《读画斋丛书》本《南宋羣贤小集》收陈起辑《增广圣宋高僧诗选后集》卷中。\n）。",
        "dynasty": "唐",
        "collection_info": null
    },
    {
        "uuid": "c13465c74185482abbbaae872312a74b",
        "title": "舟中",
        "author": "延寿",
        "content": "一水浮千棹，悠悠来去人。\n缆开湘浦岸，帆落楚江滨。\n风色东西变，潮痕旦暮新。\n只兹澄汉色，几度化为尘。",
        "dynasty": "唐",
        "collection_info": null
    },
    {
        "uuid": "3c9778ba9d5920f7071af364f2ebf0d7",
        "title": "野游",
        "author": "延寿",
        "content": "独步出衡茅，寒云着地交。\n烧平多败穴，叶落见危巢。\n（见南宋钱唐陈起《增广圣宋高僧诗选后集》卷中，《南宋羣贤小集》第二十五册，嘉庆六年石门顾氏读画斋刊本。\n）。",
        "dynasty": "唐",
        "collection_info": null
    },
    {
        "uuid": "fc6949d0419a23f1a822bcfe93711db4",
        "title": "金鷄峯",
        "author": "延寿",
        "content": "松萝高镇夏长寒，透出羣峯画恐难。\n造化功成彰五德，洞天云散露花冠。",
        "dynasty": "唐",
        "collection_info": null
    },
    {
        "uuid": "6386f288e129013b3589cf283e2c490f",
        "title": "蛾眉峯",
        "author": "延寿",
        "content": "盘空势险露岩根，深洞声寒落石泉。\n好是雨余江上见，水云僧出认西天。",
        "dynasty": "唐",
        "collection_info": null
    },
    {
        "uuid": "1d63163d357e21510fd3ffe11312d28a",
        "title": "积翠峯",
        "author": "延寿",
        "content": "翠压羣峯地形直，落日猿声在空碧。\n天风吹散断崖云，古松长露三秋色。\n。",
        "dynasty": "唐",
        "collection_info": null
    },
    {
        "uuid": "6457049183021863d1248dcd9d8f9825",
        "title": "凌云峯",
        "author": "延寿",
        "content": "烟萝高巘势凌云，影泻斜阳出海门。\n曾与支公探隐去，夜寒雷雨上方闻。",
        "dynasty": "唐",
        "collection_info": null
    },
    {
        "uuid": "395a57921522fb2dcf7565d888c8e17c",
        "title": "白马峯",
        "author": "延寿",
        "content": "湖外层峰泻危楼，天际阴阴长寒木。\n南北行人望莫穷，秋云一片横幽谷。\n（见南宋张淏《宝庆续会稽志》卷四「姜山」条。\n《干隆绍兴府志》卷四、《光绪余姚县志》卷二亦载此五首诗，字句颇有异同。\n）。",
        "dynasty": "唐",
        "collection_info": null
    },
    {
        "uuid": "31955b847e02213d5ab71bb6ce75900a",
        "title": "永明山居诗（六十九首） 一",
        "author": "延寿",
        "content": "此事从来已绝疑，安然乐道合希夷。\n依山偶得还源旨，拂石闲题出格诗。\n水待冻开成细溜，薪从霜后拾枯枝。\n因兹永断攀缘意，誓与青松作老期。",
        "dynasty": "唐",
        "collection_info": null
    },
    {
        "uuid": "9f88701a40fd509bb4b9e9271c79905e",
        "title": "永明山居诗（六十九首） 二",
        "author": "延寿",
        "content": "古树交盘簇径深，阒无人到为难寻。\n祇知算计千般事，谁解消停一点心。\n冻锁瀑声中夜断，云吞岳影半天沈。\n寒灯欲绝禅初起，透牖疎风触短襟。",
        "dynasty": "唐",
        "collection_info": null
    },
    {
        "uuid": "873fb68fdfa953b4b92c2cde252697e4",
        "title": "永明山居诗（六十九首） 三",
        "author": "延寿",
        "content": "祇图闲适乐箪瓢，莫讶烟霞道路遥。\n龙穴定知潜碧海，鹏程终是望丹霄。\n拨云岩下来（《古今禅藻集》作「求」）泉脉，嚼草坡边辨药苗。\n门锁薜萝无客至，庵前时有白云朝。\n（按：《古今禅藻集》卷十一收以上二首。\n）。",
        "dynasty": "唐",
        "collection_info": null
    },
    {
        "uuid": "14e83159311afb1a46a216e84df5504d",
        "title": "永明山居诗（六十九首） 四",
        "author": "延寿",
        "content": "贪生养命事皆同，独坐闲居意颇慵。\n入夏驱驰巢树鹊，经春劳役探花蜂。\n石炉香尽寒灰薄，铁磬声微古绣浓。\n寂寂虚怀无一念，任从苍藓没行踪。",
        "dynasty": "唐",
        "collection_info": null
    },
    {
        "uuid": "10525b8bd548ec5a4183d5699351e8ae",
        "title": "永明山居诗（六十九首） 五",
        "author": "延寿",
        "content": "心地须教合死灰，藏机泯迹绝梯媒。\n芳兰祇为因香折，良木多从被直摧。\n寒逼花枝红未吐，日融水面绿全开。\n支颐独坐经窗下，一片云閒入户来。",
        "dynasty": "唐",
        "collection_info": null
    },
    {
        "uuid": "bd56ac7cc4aa6c395566db030f259145",
        "title": "永明山居诗（六十九首） 六",
        "author": "延寿",
        "content": "达来何处更追寻，放旷谁论古与今。\n风带泉声流谷口，云和山影落潭心。\n资身自有衣中宝，济世谁藏室内金。\n策杖偶来林下坐，鸟声相和唱圆音。",
        "dynasty": "唐",
        "collection_info": null
    },
    {
        "uuid": "bca74db15fb444372f9183c62d8f9886",
        "title": "永明山居诗（六十九首） 七",
        "author": "延寿",
        "content": "事多兴废莫持论，唯有禅宗理可尊。\n似讷始平分别路，如愚方塞是非门。\n刳肠祇为生灵智，剖舌多因强语言。\n争似息机高卧客，年来年去道长存。",
        "dynasty": "唐",
        "collection_info": null
    },
    {
        "uuid": "d9551eb9d90537fedfda1fbb223401df",
        "title": "永明山居诗（六十九首） 八",
        "author": "延寿",
        "content": "碧峤经年常寂寂，更无閒事可相于。\n超伦每效高僧行，得力难忘古佛书。\n落叶乱渠凭水荡，浮云翳月倩风除。\n方知懒与真空合，一衲闲披憇旧庐。",
        "dynasty": "唐",
        "collection_info": null
    },
    {
        "uuid": "ffe8ca2c1d20c8d5f558e79092520a19",
        "title": "永明山居诗（六十九首） 九",
        "author": "延寿",
        "content": "幽斋独坐绝参详，兀尔何如骤世忙。\n拯济终凭宏愿力，安閒须得守愚方。\n柴门半掩花空落，苔径虚踪草自荒。\n最好静中无一事，翛然唯得道芽长。",
        "dynasty": "唐",
        "collection_info": null
    },
    {
        "uuid": "24eb4e0d676464a1df1b3a2b9e392c23",
        "title": "永明山居诗（六十九首） 十",
        "author": "延寿",
        "content": "旷然不被兴亡坠，豁尔难教宠辱惊。\n鼓角城遥无伺候，轮蹄路绝免逢迎。\n暖眠纸帐茅堂密，稳坐蒲团石面平。\n祇有此途为上策。\n更无余事可关情。",
        "dynasty": "唐",
        "collection_info": null
    },
    {
        "uuid": "f8dc8a2143ee18d8ba0a36cf90c19107",
        "title": "永明山居诗（六十九首） 十一",
        "author": "延寿",
        "content": "触目堪嗟失路人，坦然王道却迷津。\n井藤梗上存余命，石火光中保幻身。\n任老岂知头顶白，忘缘谁觉世间春？容颜枯槁元非病。\n亭沼消疏不是贫。",
        "dynasty": "唐",
        "collection_info": null
    },
    {
        "uuid": "ad416b65c4429a8046704f4c9880e5fe",
        "title": "永明山居诗（六十九首） 十二",
        "author": "延寿",
        "content": "言行相应宜此地，空谈大隐也无端。\n昇沈歧路非他得，生熟根机且自看。\n瞋火微烟还渐息，贪泉余润亦消干。\n平生正直须甘取，虚幻门中莫自瞒。",
        "dynasty": "唐",
        "collection_info": null
    },
    {
        "uuid": "95d349fc78725655eb8398463da97fe0",
        "title": "永明山居诗（六十九首） 十三",
        "author": "延寿",
        "content": "怡和心境了然同，大道无私处处通。\n举世岂怀身后虑，谁人暂省事前空。\n门开岩石千山月，帘捲溪楼一槛风。\n羸体健来知药力，缘心寂后觉神功。",
        "dynasty": "唐",
        "collection_info": null
    },
    {
        "uuid": "9913a90820f77e5ed16a97255e44941c",
        "title": "永明山居诗（六十九首） 十四",
        "author": "延寿",
        "content": "进退应须与智论，浮萍自在为无根。\n扫门何太抛途辙，解佩犹能弃渥恩。\n草径旋封迷旧迹，苔阶乱织露新痕。\n不唯此景供游赏。\n无限烟萝尽一吞。",
        "dynasty": "唐",
        "collection_info": null
    },
    {
        "uuid": "7e2382f79267a79586776c23614a4559",
        "title": "永明山居诗（六十九首） 十五",
        "author": "延寿",
        "content": "尘网休重织是非，冥心何不合玄微。\n庄周梦裏多迷旨，惠子渔中少见机。\n拶路古松和冻折，盘空枯叶带霜飞。\n一言可达知音者，还得从吾此路归。",
        "dynasty": "唐",
        "collection_info": null
    },
    {
        "uuid": "ccb08329185036abe232e6dce519a91d",
        "title": "永明山居诗（六十九首） 十六",
        "author": "延寿",
        "content": "抱朴澄神蕴道光，石炉閒爇六时香。\n曳空横野云和静，逗石穿崖水自忙。\n晚圃雨来葵叶嫩，晴坡烧后蕨苗长。\n一心包尽干坤内，莫把閒文更度量。",
        "dynasty": "唐",
        "collection_info": null
    },
    {
        "uuid": "0abe1043b245e94df14c8b5fff3b6617",
        "title": "永明山居诗（六十九首） 十七",
        "author": "延寿",
        "content": "松萝闲锁一身孤，履道安禅是密谟。\n借问野云谁断续，思量春草自荣枯。\n多见异兽心堪伏，来惯幽禽不用呼。\n万物尽从成熟得，莫教容易丧工夫。",
        "dynasty": "唐",
        "collection_info": null
    },
    {
        "uuid": "c2462a8ef3764bc2d3da341735233a3f",
        "title": "永明山居诗（六十九首） 十八",
        "author": "延寿",
        "content": "平生初志已酬之，怀抱怡然寂有归。\n古帙懒开缘得意，幽房长闭为忘机。\n数行鸟阵连云没，一带泉声隔岭微。\n道合古今浑总是，何须更虑昔年非。",
        "dynasty": "唐",
        "collection_info": null
    },
    {
        "uuid": "c7e408e98aa734d30f8c16238d3c138d",
        "title": "永明山居诗（六十九首） 十九",
        "author": "延寿",
        "content": "青山一坐万缘休，努力应须与古俦。\n散诞襟怀因绝趣，消疎活计为无求。\n花明小砌和春月，松暗前轩带雨秋。\n景像自开还自合，怡然何必更忘忧。",
        "dynasty": "唐",
        "collection_info": null
    },
    {
        "uuid": "2a3f3c254d626876cb163206a040b0f5",
        "title": "永明山居诗（六十九首） 二十",
        "author": "延寿",
        "content": "自甘疎拙懒经营，大道从来戒满盈。\n但起贪心迷有限，谁能触目悟无生。\n云融远景危峰小，风戛寒溪野艇横。\n禅后不妨敷六义。\n祇图歌出野人情。",
        "dynasty": "唐",
        "collection_info": null
    },
    {
        "uuid": "f97a5978ffbdceae6fad3b2aeba21e8c",
        "title": "永明山居诗（六十九首） 二十一",
        "author": "延寿",
        "content": "忙处须闲淡处浓，世情疎后道情通。\n了然得旨青冥外，兀尔虚心罔象中。\n泉细石根飞不尽，云蒙山脚出无穷。\n樵夫钓客虽闲散，未必真栖与我同。",
        "dynasty": "唐",
        "collection_info": null
    },
    {
        "uuid": "97bf3748fcd299da1c596bacd019cc7c",
        "title": "永明山居诗（六十九首） 二十二",
        "author": "延寿",
        "content": "且停多事莫矜夸，寂寞门中有道华。\n隈岭静同猿窟宅，栽松闲共鹤生涯。\n荣来只爱添余录禄，春过谁能悟落花。\n唯有卧云尘外客，无思无虑老烟霞。",
        "dynasty": "唐",
        "collection_info": null
    },
    {
        "uuid": "0fba1734a4e1aa900646c55e00e0cfa1",
        "title": "永明山居诗（六十九首） 二十三",
        "author": "延寿",
        "content": "沈沈竹院锁轻烟，淡淡霞光欲曙天，遇境偶吟情自逸，逢人话道意无偏。\n古松交处眠青帐，细草浓时坐碧毡。\n祇此逍遥何所得，蔬食寒寝度年年。",
        "dynasty": "唐",
        "collection_info": null
    },
    {
        "uuid": "6ed1c3baf5b661bc94861d4156317138",
        "title": "永明山居诗（六十九首） 二十四",
        "author": "延寿",
        "content": "危岭如登百尺楼，千般异景望中收。\n浮生但向忙时过，万事须从静处休。\n道直岂教容鬼怪，理平唯只使魔愁。\n空门莫说无知己，满目松萝是我俦。",
        "dynasty": "唐",
        "collection_info": null
    },
    {
        "uuid": "f3127b87defe8bd16be2ab3096102de3",
        "title": "永明山居诗（六十九首） 二十五",
        "author": "延寿",
        "content": "巨浸层峦本自平，只缘人世强分明。\n五侯门外悲欢意，长乐坡头去住情。\n学道不如忘有念，修身争是了无生。\n三祗功业犹难及，谁信尘劳直下明。",
        "dynasty": "唐",
        "collection_info": null
    },
    {
        "uuid": "3a5319514caabb55240b74e4817091d3",
        "title": "永明山居诗（六十九首） 二十六",
        "author": "延寿",
        "content": "雾锁烟霾宴寂堂，含虚凝绿水云乡。\n搜玄偈裏真风远，招隐诗中野思长。\n真柏最宜堆厚雪。\n危花终怯下轻霜。\n滔滔一点无依处，举足方知尽道场。",
        "dynasty": "唐",
        "collection_info": null
    },
    {
        "uuid": "dd16ff1d7fc1c6ac72d4bcbd33d36e78",
        "title": "永明山居诗（六十九首） 二十七",
        "author": "延寿",
        "content": "投足烟峦养病躯，驰求终是用工夫。\n千般有作皆从智，万种无依自合愚。\n意地已抛尘事业，心田唯种稻根株。\n非时免见干人世，野食山袍自有谟。",
        "dynasty": "唐",
        "collection_info": null
    },
    {
        "uuid": "bd1f03d02b4210ceb8887f40f12f2b62",
        "title": "永明山居诗（六十九首） 二十八",
        "author": "延寿",
        "content": "急景韶颜不可追，岂堪迴首暂思之。\n浮云已断平生望，高节须存往日期。\n庭树任猿偷熟果，崖松停鹤惜高枝。",
        "dynasty": "唐",
        "collection_info": null
    },
    {
        "uuid": "166ba4433d4131034553621cc4f7413b",
        "title": "永明山居诗（六十九首） 二十九",
        "author": "延寿",
        "content": "幽栖岂可事徒然，昼讽《莲经》夜坐禅。\n吟裏有声皆实相，定中无境不虚玄。\n直教似月临千界，还遣如空度万缘。\n从此必知宏此志，免教虚掷愧前贤。",
        "dynasty": "唐",
        "collection_info": null
    },
    {
        "uuid": "6388097aed1bcb6f9f8462b93bcbd17d",
        "title": "永明山居诗（六十九首） 三十",
        "author": "延寿",
        "content": "何如深谷一遗人，宴坐经行不累身。\n废宅可嗟频换主，凋丛愁见几回春。\n尖尖石笑烟笼碧，点点苔钱雨洗新。\n堪笑古人非我意，居山多是避强秦。",
        "dynasty": "唐",
        "collection_info": null
    },
    {
        "uuid": "0e5279001a81b924a83f0e8c95108018",
        "title": "永明山居诗（六十九首） 三十一",
        "author": "延寿",
        "content": "有山有水更何忧，知足能令万事休。\n大道不从心外得，浮荣须向世间求。\n冲开烟缕飞黄鸟，点破潭心漾白鸥。\n好景尽归余掌握，岂劳艰险访瀛洲。",
        "dynasty": "唐",
        "collection_info": null
    },
    {
        "uuid": "a7c500afd3dfbab593cb0e8980c8f159",
        "title": "永明山居诗（六十九首） 三十二",
        "author": "延寿",
        "content": "万事从来祇自招，安危由己路非遥。\n笙歌韵裏花先落，松桧枝间云未消。\n数下磬声孤月夜，一炉香翥白云朝。\n谁人会我高栖意，门掩空庭思寂寥。",
        "dynasty": "唐",
        "collection_info": null
    },
    {
        "uuid": "66de448edc7d5cbd72f0517ceb1fa7af",
        "title": "永明山居诗（六十九首） 三十三",
        "author": "延寿",
        "content": "万象从来一径通，但缘分别便西东。\n遗簪祇为情难尽，泣路方知意无穷。\n偃仰不抛青嶂裏，往来多在白云中。\n平生分野应难比，涧饮林栖得古风。",
        "dynasty": "唐",
        "collection_info": null
    },
    {
        "uuid": "90fdb63ad38b6be37121195c88c62696",
        "title": "永明山居诗（六十九首） 三十四",
        "author": "延寿",
        "content": "遁逸从来格自高，莫将泰山比秋毫。\n冷烟寒月真吾侣，瘦竹苍松是我曹。\n霜树叶疎幽径出，云泉声急晓风高。\n唯当话道闲吟外，时得功夫补毳袍。",
        "dynasty": "唐",
        "collection_info": null
    },
    {
        "uuid": "9abb0b46bf022e284e94a763bdb96e17",
        "title": "永明山居诗（六十九首） 三十五",
        "author": "延寿",
        "content": "任运腾腾无所依，闲游长坐性怡怡。\n疎林不遣闲人到，密意多应夜月知。\n骤雨过时苔路滑，拨云行处石桥危。\n尘沙劫尽清风在，何假虚名上古碑。",
        "dynasty": "唐",
        "collection_info": null
    },
    {
        "uuid": "a765f0f4e4bb2b6f12979df782fe0ec9",
        "title": "永明山居诗（六十九首） 三十六",
        "author": "延寿",
        "content": "抱拙藏锋过暮年，高名何必指前贤。\n祇于心上标空界，谁说壶中别有天。\n郁密远林停宿雾，萧骚疎竹扫寒烟。\n从兹不更移瓶锡，身外无余意了然。",
        "dynasty": "唐",
        "collection_info": null
    },
    {
        "uuid": "34cda3d4c5990b18168dac1edccd4921",
        "title": "永明山居诗（六十九首） 三十七",
        "author": "延寿",
        "content": "息业怡神道最孤，藏名匿迹合良图。\n冥心难使龙神见，出语须教海岳枯。\n云驻庵前疑有意，鸟鸣庭际似相呼。\n资持随分安排了，最急应须与道俱。",
        "dynasty": "唐",
        "collection_info": null
    },
    {
        "uuid": "0d55b6e3d05f822b5dfd87afd5265ba2",
        "title": "永明山居诗（六十九首） 三十八",
        "author": "延寿",
        "content": "松阴疎冷罩寒门，静见吾宗已绝伦。\n驱得万途归理窟，更无一事出心源。\n烟云忽闭岩前洞，鷄犬时闻林下村。\n放旷本来无别意，免教停海起波痕。",
        "dynasty": "唐",
        "collection_info": null
    },
    {
        "uuid": "5ec453690819b0e5448fb6cc623f764b",
        "title": "永明山居诗（六十九首） 三十九",
        "author": "延寿",
        "content": "景虚情淡两何依，抱一冥真绝万机。\n松韵余风凉竹户，柏摇残露湿禅衣。\n岩灯雾逼寒光小，石像尘昏古画微。\n得趣了然无所虑。\n任缘终日送斜晖。",
        "dynasty": "唐",
        "collection_info": null
    },
    {
        "uuid": "1fe29730fd86f0f3abbca8c5fc4ab55e",
        "title": "永明山居诗（六十九首） 四十",
        "author": "延寿",
        "content": "遁迹无图匿姓名，万重山后葺茅亭。\n随情因事搜新偈，探妙穷微阅古经。\n与道交时心绝念。\n从缘感处物通灵。\n应须长远存高节。\n屹屹乔松老更青。",
        "dynasty": "唐",
        "collection_info": null
    },
    {
        "uuid": "8aa959c193fec1262d732496ad0711f2",
        "title": "永明山居诗（六十九首） 四十一",
        "author": "延寿",
        "content": "闲思尘世大悠哉，进趣门中尽可该。\n抛却工夫平世路，枉劳心力构仙台。\n隘空云水千重合，匝野烟霞一径开。\n幸有圆成平坦处，辛勤谁解望山来。",
        "dynasty": "唐",
        "collection_info": null
    },
    {
        "uuid": "e3c511002814f852dd33fceef7166073",
        "title": "永明山居诗（六十九首） 四十二",
        "author": "延寿",
        "content": "千途尽向空源出，万景终归一路通。\n忽尔有心成大患，坦然无事却全功。\n春开小岫调新绿，水漾漂霞蘸晚红。\n莫道境缘能幻惑，达来何处不消融。",
        "dynasty": "唐",
        "collection_info": null
    },
    {
        "uuid": "b4035a6a28c4e5f8df10199cffda80a9",
        "title": "永明山居诗（六十九首） 四十三",
        "author": "延寿",
        "content": "身心闲后思怡然，缅想难忘契道言。\n千种却教归淡薄，万般须是到根源。\n疎疎雨趁归巢鸟，密密烟藏抱子猿。\n禅罢吟来无一事，远山驱景入茅轩。",
        "dynasty": "唐",
        "collection_info": null
    },
    {
        "uuid": "14039d294d21cdca64059aedfe0a7109",
        "title": "永明山居诗（六十九首） 四十四",
        "author": "延寿",
        "content": "万境闲来情淡淡，羣嚣息后思微微。\n当时白业无门入，今日玄关有路归。\n熟果不摇翻自落，生禽谁唤却惊飞。\n到头何用空忙得，任运应须待对机。",
        "dynasty": "唐",
        "collection_info": null
    },
    {
        "uuid": "189d5887550a86cdea18370d983668b4",
        "title": "永明山居诗（六十九首） 四十五",
        "author": "延寿",
        "content": "擕筇闲步望山行，竟日逍遥任野情。\n上岭梯登危石侧，渡溪桥踏古槎横。\n绿罗水皱岩根急，红锦霞舒海面明。\n一轴咏怀高尚意，援毫因事偶吟成。",
        "dynasty": "唐",
        "collection_info": null
    },
    {
        "uuid": "d6184bf54d4dd64a5b0421c995dd2cc6",
        "title": "永明山居诗（六十九首） 四十六",
        "author": "延寿",
        "content": "负气争权事可悲，金貂绣毂尽何之。\n唯闻野棘盘荒冢，祇见空陵迭坏碑，灯暗竹堂行道夜，烟昏石窟坐禅时，怡然自得真栖处，何用经营别路歧。",
        "dynasty": "唐",
        "collection_info": null
    },
    {
        "uuid": "5de332681a8c522dd86384ad62e891d0",
        "title": "永明山居诗（六十九首） 四十七",
        "author": "延寿",
        "content": "豪贵从他纵胜游，多欢终是復多愁。\n茅茨舍宇偏安稳，粪扫衣裳最自由。\n数片云飞书案上，一条泉路卧床头。\n分明自有安身处，争奈人间不肯休。",
        "dynasty": "唐",
        "collection_info": null
    },
    {
        "uuid": "b80365099e99ee064ac8d7c9d3a4fb92",
        "title": "永明山居诗（六十九首） 四十八",
        "author": "延寿",
        "content": "高才宏略气凌云，世上浮名梦裏身。\n苏氏谩称降六国，韩公休说捲三秦。\n当朝虽立千年事，古庙唯存一聚尘。\n毕竟思量浑大错，何如林下养天真。",
        "dynasty": "唐",
        "collection_info": null
    },
    {
        "uuid": "774a1c11971d2e6b7bec0f26c72f23ff",
        "title": "永明山居诗（六十九首） 四十九",
        "author": "延寿",
        "content": "高怀怡淡景相和，才到尘途事便多。\n碧嶂好期长定计，朱门唯见暂时过。\n雄雄负气争权路，岌岌新坟占野坡。\n成败分明刚不悟，未知凡俗意如何。",
        "dynasty": "唐",
        "collection_info": null
    },
    {
        "uuid": "da58ba014d89904f3f2506c895ec8c33",
        "title": "永明山居诗（六十九首） 五十",
        "author": "延寿",
        "content": "得理元来行自成，万般情断一心冥。\n樵人不到缘山僻，游客难逢为岳灵。\n食蘖苦心何日就，看花醉眼几时醒。\n索然身外无余物，云满前山水满瓶。",
        "dynasty": "唐",
        "collection_info": null
    },
    {
        "uuid": "aac13f33576e0648e725f1f60d9472e2",
        "title": "永明山居诗（六十九首） 五十一",
        "author": "延寿",
        "content": "名利梯媒事已忘，唯凭拙直定行藏。\n探玄休炼长生药，助道时抄歇食方。\n溪汲古痕山雨涨，树摧残枿野风狂。\n一言欲寄休迴首。\n尘路如今事正忙。",
        "dynasty": "唐",
        "collection_info": null
    },
    {
        "uuid": "972285cdf2861194715d047007bc45fb",
        "title": "永明山居诗（六十九首） 五十二",
        "author": "延寿",
        "content": "岂是疎慵僻爱山，且图余事不相关。\n休夸凤诏千年贵，难敌禅扉半日閒。\n透水戏鱼随浪没，投巢孤鹤带云还。\n自然得到无心地，寂寂虚堂一景閒。",
        "dynasty": "唐",
        "collection_info": null
    },
    {
        "uuid": "32cd0dba9c53381f98c3ee7368c8d294",
        "title": "永明山居诗（六十九首） 五十三",
        "author": "延寿",
        "content": "林下安身别有方，营营何太路歧忙。\n侯门梦过光阴促，禅室玄栖气味长。\n引水灌花春日媚，移林夹道暑天凉。\n衔恩略报元功处，一炷晨风散后香。",
        "dynasty": "唐",
        "collection_info": null
    },
    {
        "uuid": "5ee4291fef4892bc995623346992514a",
        "title": "永明山居诗（六十九首） 五十四",
        "author": "延寿",
        "content": "万般惟道最堪依，一瞬荣枯万古悲。\n强笑低颜何忽忽，忘机绝虑自怡怡。\n潜龙终要投深浦，巢鸟应须占健枝。\n名利门中难立足，隐藏云水更何之。",
        "dynasty": "唐",
        "collection_info": null
    },
    {
        "uuid": "2c6d1bf53a679681b3f879c8045192cb",
        "title": "永明山居诗（六十九首） 五十五",
        "author": "延寿",
        "content": "退迹何人继昔贤，凡途终是事谋先。\n只知兢逐浮云富，谁解惊嗟逝水年。\n寒影半疎霜后树，秋声万点雨中禅。\n千般不更经营得，一榻无余任自然。",
        "dynasty": "唐",
        "collection_info": null
    },
    {
        "uuid": "e6c6b3f960e109a2ee1c019a3f28ca87",
        "title": "永明山居诗（六十九首） 五十六",
        "author": "延寿",
        "content": "野景陶情皆得意，凡夫举目尽堪愁。\n秦川几度埋番骨，棘路还曾耸玉楼。\n幻体不知波上沫，狂心须认镜中头。\n浮生役役贪荣者，求到真空卒未休。",
        "dynasty": "唐",
        "collection_info": null
    },
    {
        "uuid": "c4568964dd83e80efa11b6d87a7bf1a4",
        "title": "永明山居诗（六十九首） 五十七",
        "author": "延寿",
        "content": "一生占断白云乡，适意孤高志自强。\n报晓音声栖鸟语，漏春消息早梅香。\n吟经徐傍芙蕖岸，得偈闲书薜荔墻。\n大道最亲无达者，苦擕瓶锡叩禅堂。",
        "dynasty": "唐",
        "collection_info": null
    },
    {
        "uuid": "d979b6b0937a2c00109267b8443b3b19",
        "title": "永明山居诗（六十九首） 五十八",
        "author": "延寿",
        "content": "养性摅情不记年，免寻云水更参禅。\n有心用处还应错，无意看时却宛然。\n析法尚嫌灰断果，烧丹堪愍地行仙。\n欲知此理谁人会，水自朝东月自圆。",
        "dynasty": "唐",
        "collection_info": null
    },
    {
        "uuid": "46c4ee35546b557b48f27889a4422c0a",
        "title": "永明山居诗（六十九首） 五十九",
        "author": "延寿",
        "content": "世途从此免相关，万虑潜消野思闲。\n庵树逼春花自吐，岩巢欲暮鸟空还。\n门前雾闭疑无路，槛外云开忽有山。\n宴坐石岩樵径绝，姓名应不到人间。",
        "dynasty": "唐",
        "collection_info": null
    },
    {
        "uuid": "59f28b33675330fbfd9bc10bc100fa2d",
        "title": "永明山居诗（六十九首） 六十",
        "author": "延寿",
        "content": "独行独坐任天然，幽隐难逢世网牵。\n一志直教齐大道，万般总是涉因缘。\n水磨涧石平如镜，春引岩藤直似弦。\n虚幻已知休更续，蹄轮应不到山前。",
        "dynasty": "唐",
        "collection_info": null
    },
    {
        "uuid": "03cdaee148a059324765d4315bdfded8",
        "title": "永明山居诗（六十九首） 六十一",
        "author": "延寿",
        "content": "散诞疎狂得自然，免教拘迫事相牵。\n潜龙不离滔滔水，孤鹤唯宜远远天。\n透室寒光松槛月，逼人凉气石渠泉。\n非吾独了西来意，竹祖桐孙尽入玄。",
        "dynasty": "唐",
        "collection_info": null
    },
    {
        "uuid": "e5531dbcd62a48c8f6c1e02c9657b357",
        "title": "永明山居诗（六十九首） 六十二",
        "author": "延寿",
        "content": "绿柳堤边春色多，数树重重袅翠萝。\n红白花枝争鬬发，晴阴天气半相和。\n中山谩醉千壶酒，易水徒悲一曲歌。\n尘世无凭唯道外，荣枯瞬息尽消磨。",
        "dynasty": "唐",
        "collection_info": null
    },
    {
        "uuid": "37522c6a89006c2939ce2c76f9af4f7c",
        "title": "永明山居诗（六十九首） 六十三",
        "author": "延寿",
        "content": "清平大业行皆奢，岂独尧时听所加。\n丰俭由人天不远，安危在智道非赊。\n关津防害反为害，法令除邪却长邪。\n争似无言敷密化，既能成国又成家。",
        "dynasty": "唐",
        "collection_info": null
    },
    {
        "uuid": "5a0686777893eda210652c499b690242",
        "title": "永明山居诗（六十九首） 六十四",
        "author": "延寿",
        "content": "焦翼枯鳞成底事，分明可验莫愁哉。\n君恩只可量功受，世利应须任运来。\n岂信败从成处得，谁知荣是辱边媒。\n但看越分诛求者，唯向身边积祸胎。",
        "dynasty": "唐",
        "collection_info": null
    },
    {
        "uuid": "9be7e3cb62f6c22037e87ffafc624283",
        "title": "永明山居诗（六十九首） 六十五",
        "author": "延寿",
        "content": "栖真境界太玄乡，静见吾宗不可量。\n好句只凭诗断送，闲缘唯遣道消亡。\n雨丝云织轻条密，烟素风抽细缕长。\n竟日虚怀无一事，金瓶秋水石炉香。",
        "dynasty": "唐",
        "collection_info": null
    },
    {
        "uuid": "d038bfa519020808db9e078dbbb3d2d9",
        "title": "永明山居诗（六十九首） 六十六",
        "author": "延寿",
        "content": "得丧从来事甚均，任缘徒用苦劳神。\n野蔬随分堪充口，石室依稀可庇身。\n碧海几时无去棹，红衢何日息征轮。\n若教求道如求利，举世浑成无事人。",
        "dynasty": "唐",
        "collection_info": null
    },
    {
        "uuid": "3ddcfc61c5980efa115a6708f1e81e59",
        "title": "永明山居诗（六十九首） 六十七",
        "author": "延寿",
        "content": "数朝兴废狂风过，千载荣枯掣电飞，早向权门思息意，莫于尘世自沈机。\n一条水引闲花出，万里云随独鹤归。\n最要身安成大道，免教他后始知非。",
        "dynasty": "唐",
        "collection_info": null
    },
    {
        "uuid": "c1c979085c79e3baba297101ca2fd9d0",
        "title": "永明山居诗（六十九首） 六十八",
        "author": "延寿",
        "content": "幽栖带郭半山峰，密意虚怀莫可同。\n事到定中消息静，景于吟处炼磨空。\n玲珑色淡松根月，敲磕声清竹罅风。\n独坐独行谁会我，羣星朝北水朝东。",
        "dynasty": "唐",
        "collection_info": null
    },
    {
        "uuid": "a38bcc7c3a552286203c79704d42f484",
        "title": "永明山居诗（六十九首） 六十九",
        "author": "延寿",
        "content": "三度曾经游此地，从缘权顺世间情。\n登山虽有谢安志，遁迹惭无慧远名。\n翠迭寒枝松未老，影深幽径竹新成。\n莫言去住关怀抱，云本无心水自清。\n（见忏庵居士《高僧山居诗》，上海商务印书馆民国二十三年綫装铅印本。\n）（〖1〗张靖龙云：永明即延寿。\n清释际祥《净慈寺志》〖《武林掌故丛编》第十三集〗卷十九附着述目中有「《永明寿禅师山居诗》，吴越僧延寿撰」等语。\n卷十八明人李日华山居诗序中记载了永明山居诗的刻本来源，序后附录佛国山人黄树谷《集山居诗绝句》十首。\n旁小字注曰：「集永明寿禅师诗句。\n」其词句与忏庵居士本全部相同。\n集句诗后附载和诗诸公云，高峰妙法嗣布衲雍公，尝居南屏，赓和《永明山居诗》六十九首，楚石梵琦有《和永明山居诗》，梅雪有《和永明山居诗》。\n古春云：「永明寿禅师有诗六十九首，庆寿独庵从和之。\n」按元代天目山大觉正等寺布衲祖雍的和作，今存其一，见《西天目祖山志》卷五，步延寿山居诗其二韵。\n又忏庵居士《高僧山居诗续编》载元代天台高僧无见先覩《和永明禅师〖山居诗〗韵》六十九首，步韵甚严。\n从永明山居诗的内容来看，也属智觉延寿所作无疑。\n详细考证参见拙作《延寿及其佚诗》，载《温州师专学报》〖社会科学版〗一九八六年第三期。\n按：日本《续藏经》本宋释文冲《慧日永明寺智觉禅师自行录》末附延寿着作总目，有《山居诗》一卷，当即指以上所录诸诗。\n此书所录延寿所作诗尚有《诗讚》一卷、《物外集》十卷五百首、《吴越唱和诗》一卷、《光明会瑞应诗》一卷、《供养石桥罗汉一十会祥瑞诗》一卷、《杂歌》一卷、《布金歌》一卷、《定慧相资歌》一卷。\n）。",
        "dynasty": "唐",
        "collection_info": null
    },
    {
        "uuid": "84d547496003051981b09512eb4c2d6e",
        "title": "偈 一",
        "author": "延寿",
        "content": "孤猿叫落中岩月，野客吟残半夜灯。\n此境此时谁得意？白云深处坐禅僧。\n（《五灯会元》卷十。\n）（按：张靖龙云：见清严行恂《康熙雪窦寺志》卷三「中峯庵」条，题作《夜坐诗》。\n）。",
        "dynasty": "唐",
        "collection_info": null
    },
    {
        "uuid": "8c80b67517b30044dec24c3a9d8377cd",
        "title": "偈 二",
        "author": "延寿",
        "content": "欲识永明旨，门前一湖水。\n日照光明生，风来波浪起。\n（见《景德传灯录》卷二十六、《五灯会元》卷十。\n）。",
        "dynasty": "唐",
        "collection_info": null
    },
    {
        "uuid": "b25ddde261dfcfe65ea5cb3d2511876e",
        "title": "定慧相资歌",
        "author": "延寿",
        "content": "祖教宗中有二门，十度万行称为尊。\n初名止观助新学，后成定慧菩提根。\n唯一法，似双分，法性寂然体真止，寂而常照妙根存。\n定为父，慧为母，能孕千圣之门户。\n增长根力养圣胎，念念出生成佛祖。\n定为将，慧为相，能弼心王成无上。\n永作羣生证道门，即是古佛菩提样。\n定如月，光烁外道邪星灭。\n能挑智炬转分明，滋润道芽除爱结。\n慧如日，照破无明之暗室。\n能令邪见愚夫禅，尽成般若波罗蜜。\n少时默，杀那静，渐渐增修成正定。\n诸圣较量功不多，终见灵台之妙性。\n瞥闻法，纔历耳，能熏识藏觉种起。\n一念回光正智开，须臾成佛法如是。\n禅定力，不思义，变凡为圣杀那时。\n无边生死根由断，积劫尘劳巢穴堕。\n湛心水，净意珠，光吞万象烁千途。\n抉开己眼无瑕翳，三界元无一法拘。\n觉观贼，应时剋，攀缘病，倐然净。\n荡念垢兮洗惑尘，显法身兮坚慧命。\n如断山，若停海，天翻地覆终无改。\n莹似琉璃含宝月，倐然无寄而无待。\n般若慧，莫能量，自然随处现心光。\n万行门中为导首，一切时中称法王。\n竭苦海，碎邪山，妄云卷尽片时间。\n贫女室中金顿现，壮士额上珠潜还。\n斩痴网，截慾流，大雄威猛更无俦。\n能令铁床铜柱冷，顿使魔怨业果休。\n和诤讼，成孝义，普现羣生超佛智。\n边邪恶慧尽朝宗，蝼蚁鲲鹏齐受记。\n偏修定，纯阳烂物刳正命。\n若将正慧照禅那，自然万法明如镜。\n偏修慧，纯阳枯物成迂滞。\n须凭妙定助观门，如月分明除雾翳。\n劝等学，无偏修，从来一体无二头。\n似禽两翼飞空界，如车二轮乘白牛。\n即向梵途登觉岸，便于业海泛慈舟。\n或事定，制之一处无不竟；或理定，唯当直下观心性；或事观，明诸法相生筹算；或理观，顿了无一无那畔。\n定即慧，非一非二非心计；慧即定，不同不别绝观听；或双运，即寂而照通真训；或俱泯，非定非慧超常准。\n一尘入定众尘起，般若门中成法尔。\n童子身中三昧时，老人身分谈真轨。\n能观一境万境同，近尘远剎无不通。\n真如路上论生死，无明海裏演圆宗。\n眼根能作鼻佛事，色尘入定香尘起。\n心境常同见自差，谁言不信波元水。\n非寂非照绝言思，而寂而照功无比。\n权实双行阐正途，体用更资含妙旨。\n劝诸子，勿虚弃，光阴如箭如流水。\n散乱全因缺定门，愚盲祇为亏真智。\n真实言，虚入耳，千经万论同标记。\n定慧全功不暂忘，一念顿归真觉地。\n定须习，慧须闻，勿使灵台一点昏。\n合抱之树生毫末，积渐之功成宝尊。\n猕猴学定生天界，女子纔思入道门。\n自利利他因果备，若除定慧莫能论。\n（《大正新刊大藏经》第四十八册延寿《永明智觉禅师唯心诀》附收。\n）。",
        "dynasty": "唐",
        "collection_info": null
    },
    {
        "uuid": "77e21e8e45588f73346e527ca22e16e4",
        "title": "游上雪窦诗",
        "author": "延寿",
        "content": "下雪窦游上雪窦，过云峰后望云峰。\n如趋仙府经三岛，似入天门彻九重。\n无日不飞丹顶鹤，有时忽起隐潭龙。\n祇因奉诏西归去，此境何由得再逢。",
        "dynasty": "唐",
        "collection_info": null
    },
    {
        "uuid": "bd6e7b5a53e9a0cf807898cdb3b263a6",
        "title": "同于秘丞赋瀑泉诗",
        "author": "延寿",
        "content": "大禹不知凿，来源亦自成。\n包应怜众白，声合让孤清。\n远势曾吞海，飞流欲喷鲸。\n灵槎如可泛，天际问归程。\n（二首均录自光绪三十四年刊张美翊纂《奉化县志》卷四。\n前首又见《古今图书集成·山川典》卷一一○。\n）（按：二诗原署「周僧智觉」。\n同书卷三三《方外传》云：「周知觉，名延寿，钱塘王氏子。\n周广顺二年住雪窦，吴越钱氏崇信之。\n着宗镜录一百卷。\n」原注：「康干志」。\n）。",
        "dynasty": "唐",
        "collection_info": null
    },
    {
        "uuid": "d809a2a04e1fcf8a71d3f19ed8ea6e8b",
        "title": "武肃王有旨石桥设斋会进一诗 一",
        "author": "延寿",
        "content": "南有天台事可尊，孕灵含秀独超羣。\n重重曲涧侵危石，步步层岩踏碎云。\n金雀每从云裏现，异香多向夜深闻。\n当知此界非凡界，一道幽奇各自分。\n。",
        "dynasty": "唐",
        "collection_info": null
    },
    {
        "uuid": "1197f0e50d34cf643a0c1bb9c86b32bc",
        "title": "武肃王有旨石桥设斋会进一诗 二",
        "author": "延寿",
        "content": "仙源佛窟有天台，今古嘉名遍九垓。\n石磴嵌空神匠出，瀑泉雄壮雨声来。\n景强偏感高僧住，地胜能令远思开。\n一等翘诚依此处，自然灵贶作梯媒。",
        "dynasty": "唐",
        "collection_info": null
    },
    {
        "uuid": "83ebc28bedde82126071faadfb3a3ad5",
        "title": "武肃王有旨石桥设斋会进一诗 三",
        "author": "延寿",
        "content": "智泉福海莫能逾，亲自王恩运睿谟。\n感现尽冥心境界，资持全固道根株。\n石梁低翥红鹦鹉，烟岭高翔碧鹧鸪。\n胜妙重復惟祷祝，永资军庶息灾虞。",
        "dynasty": "唐",
        "collection_info": null
    },
    {
        "uuid": "d6194d206cc8a8e6d8c20f7fff4568bf",
        "title": "武肃王有旨石桥设斋会进一诗 四",
        "author": "延寿",
        "content": "凌晨迎请倍精诚，亲散鲜花异处清。\n罗汉攀枝呈梵相，岩僧倚树现真形。\n神幡双出红霞动，宝塔全开白气生。\n都为王心标意切，满空盈月瑞分明。",
        "dynasty": "唐",
        "collection_info": null
    },
    {
        "uuid": "9fe513f0a190384636c3737f55b91ddf",
        "title": "武肃王有旨石桥设斋会进一诗 五",
        "author": "延寿",
        "content": "幡花宝盖满清川，祈祷迎来圣半千。\n莫道圣缘无影响，须知嘉会有因缘。\n空中长似闻天乐，岩畔尝疑有地仙。\n何必更寻兜率去，重復灵应事昭然。",
        "dynasty": "唐",
        "collection_info": null
    },
    {
        "uuid": "84ffba17d59a6371978c12d114be7cb4",
        "title": "武肃王有旨石桥设斋会进一诗 六",
        "author": "延寿",
        "content": "登云步岭涉烟程，好景随心次第生。\n圣者已符祥瑞事，地灵全副祷祈情。\n洞深重迭拖云湿，滩浅潺湲漱水清。\n愿满事圆归去路，便风相送片帆轻。\n（见《四库全书珍本初集》本宋林表民《天台前集别编》。\n（按：《全唐诗》卷八五一收六诗，仅云为「吴越僧」作。\n今确定为吴越释延寿作。\n）。",
        "dynasty": "唐",
        "collection_info": null
    },
    {
        "uuid": "ac1ab18bff4df183e4286fd124545b00",
        "title": "句 一",
        "author": "延寿",
        "content": "言前体道干坤窄，笔下搜吟海岳枯。",
        "dynasty": "唐",
        "collection_info": null
    },
    {
        "uuid": "1dfe942fc5cb7b1c07246116d71e5ba2",
        "title": "句 二",
        "author": "延寿",
        "content": "绕绣屏飞花外蝶，隔金笼语柳中莺。",
        "dynasty": "唐",
        "collection_info": null
    },
    {
        "uuid": "b979ac29255e7f396e215e6c49feac47",
        "title": "句 三",
        "author": "延寿",
        "content": "春雨闭花径，晚云生石楼。",
        "dynasty": "唐",
        "collection_info": null
    },
    {
        "uuid": "aeb13ce2e5876751839a4d3c7aaa3a72",
        "title": "句 四",
        "author": "延寿",
        "content": "草浓春径狭，树密晚窗阴。\n（均见明刻本《吟窗杂录》卷三十二《古今诗僧》。\n）（按：延寿卒于开宝八年，时吴越虽已奉宋为正朔，用其年号，而仍维持独立。\n吴越纳土，为延寿卒后三年之事。\n诸书或以延寿为宋人，实未谛。\n）。",
        "dynasty": "唐",
        "collection_info": null
    }
]