[
    {
        "uuid": "89e31a642532e9d27ae7a0108eb54296",
        "title": "醉眠亭",
        "author": "李行中",
        "content": "檐低槛曲莫嫌隘，地僻草深宜昼眠。\n代枕暮凭溪上石，当帘时借屋头烟。\n倦游拂壁画山径，贪醉解衣还酒钱。\n一水近通西浦路，客来犹可棹渔船。",
        "dynasty": "宋",
        "collection_info": null
    },
    {
        "uuid": "34e9b850fc4d44a7bdcf435359086a1c",
        "title": "寄韩宪仲廷评",
        "author": "李行中",
        "content": "野径荒亭草没腰，一眠聊以永今朝。\n放怀不管人间事，破梦时间夜半潮。\n玉柱刘叉诗未厌，金龟李白酒难招。\n知君有意寻安道，咫尺何时动画桡。",
        "dynasty": "宋",
        "collection_info": null
    },
    {
        "uuid": "2a5209b6571d2480ed077d7f485192ef",
        "title": "赵明叔太博未识醉眠亭先贶佳篇",
        "author": "李行中",
        "content": "要认荒亭路不赊，浦西桥北对渔家。\n窗嫌日曝新栽竹，蔬占畦长未种花。\n壁上客来堆醉墨，篱根潮过积寒沙。\n被人误号陶潜宅，也学门前五柳遮。",
        "dynasty": "宋",
        "collection_info": null
    },
    {
        "uuid": "22230d010a858961e4085c7276c2e2b1",
        "title": "读颜鲁公碑",
        "author": "李行中",
        "content": "平生肝胆卫长城，至死图回色不惊。\n世俗不知忠义大，百年空有好书名。",
        "dynasty": "宋",
        "collection_info": null
    },
    {
        "uuid": "33b97d8e9d655e16b88ba483536a6047",
        "title": "赋佳人嗅梅图",
        "author": "李行中",
        "content": "蚕眉鸦鬓缕金衣，折得梅花第几枝。\n嗅尽余香不回面，思量何事立多时。",
        "dynasty": "宋",
        "collection_info": null
    }
]