[
    {
        "uuid": "20f6c5ef04d0e75d40b0692719e819ce",
        "title": "醉眠亭",
        "author": "李行中",
        "content": "檐低槛曲莫嫌隘，地僻草深宜昼眠。\n代枕暮凭溪上石，当帘时借屋头烟。\n倦游拂壁画山径，贪醉解衣还酒钱。\n一水近通西浦路，客来犹可棹渔船。",
        "dynasty": "宋",
        "collection_info": null
    },
    {
        "uuid": "4a9c33458e229780b3ee1373e2a1f0fc",
        "title": "寄韩宪仲廷评",
        "author": "李行中",
        "content": "野径荒亭草没腰，一眠聊以永今朝。\n放怀不管人间事，破梦时间夜半潮。\n玉柱刘叉诗未厌，金龟李白酒难招。\n知君有意寻安道，咫尺何时动画桡。",
        "dynasty": "宋",
        "collection_info": null
    },
    {
        "uuid": "527095342b48ddaf214456021b3e423b",
        "title": "赵明叔太博未识醉眠亭先贶佳篇",
        "author": "李行中",
        "content": "要认荒亭路不赊，浦西桥北对渔家。\n窗嫌日曝新栽竹，蔬占畦长未种花。\n壁上客来堆醉墨，篱根潮过积寒沙。\n被人误号陶潜宅，也学门前五柳遮。",
        "dynasty": "宋",
        "collection_info": null
    },
    {
        "uuid": "aa0ce07d91e237485f54f65d0a553926",
        "title": "读颜鲁公碑",
        "author": "李行中",
        "content": "平生肝胆卫长城，至死图回色不惊。\n世俗不知忠义大，百年空有好书名。",
        "dynasty": "宋",
        "collection_info": null
    },
    {
        "uuid": "2d9a07135afbb7cbc505c814a5d3e5d1",
        "title": "赋佳人嗅梅图",
        "author": "李行中",
        "content": "蚕眉鸦鬓缕金衣，折得梅花第几枝。\n嗅尽余香不回面，思量何事立多时。",
        "dynasty": "宋",
        "collection_info": null
    }
]