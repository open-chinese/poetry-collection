[
    {
        "title": "保应庙",
        "author": "陈东之",
        "content": "投迹空山计已非，江都消息乱来稀。\n庙前几种春香草，错怪王孙去不归。",
        "dynasty": "宋",
        "collection_info": null
    },
    {
        "title": "游沃洲山",
        "author": "陈东之",
        "content": "我本名山人，屡作名山兴。\n天台一住三十年，尽日扪萝陟云磴。\n上揽四万八千丈之高秋，参差明河两肩并。\n下瞰三百六十度之朝暾，灭没飞烟八荒浄。\n或随仙气得丹床，双阙夜深看斗柄。\n今年积雨天地晴，一策快作西南征。\n沃洲最佳天姥胜，连山直下秋峥嵘。\n竹萌修纤会稽箭，芝茎菌蠢商山英。\n秋阳不碎空翠影，绝壑倒泻银河声。\n山腰细路如丝直，三两渔樵行落日。\n炊烟暝色小茅屋，松子秋声断崖石。\n溪流饭屑胡麻香，土软春膏霜朮白。\n送书松际有猿公，问酒磵阴多木客。\n青冥楼阁仙人家，鬰蓝流光泻晴碧。\n霓旌队下鹤万群，绛节朝回云五色。\n人间但有桃花源，桃花春香流水浑。\n三生凡骨不得到，两耳夜半空听猿。\n李白寻真不得返，支遁卜筑远费钱。\n至今山灵护光怪，石萝山薜余秋妍。\n陈郎故宅更深閟，鸡犬林塘隔尘世。\n清秋着屐一登之，路僻夕阴门半箇。\n盘陀石在长楠阴，脱略尘缨换秋意。\n晴窗示我两山图，老眼摩挲观一二。\n便挥健笔写我诗，惜哉赏音今绝稀。\n谪仙一去五百载，人间山水无清辉。\n旧时仙人白云唱，怪我白首归何时。\n我生白首历浩劫，眼中亿万虫沙春梦非。\n陈郎挽我十日住，掉头不顾自有南山期。\n餐霞绝粒炼精魄，长生之学非荒嬉。\n三千年前有宿约，来已不早归不迟。\n长揖群仙谢儿辈，倒挟万里冥鸿飞。",
        "dynasty": "宋",
        "collection_info": null
    }
]