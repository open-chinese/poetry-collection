[
    {
        "uuid": "c5fdb84671c8ec1116452c337e9a4d77",
        "title": "次韵赵绣使题金鰲稳处",
        "author": "艾可叔",
        "content": "突兀霜崖俯雪洲，时时登览唤渔舟。\n溪分南北地初合，月在山间天共流。\n三两可人曾此会，百千年后復谁游。\n桑田不变金鰲健，祇恐吟翁白尽头。",
        "dynasty": "宋",
        "collection_info": null
    },
    {
        "uuid": "e793621188066731e3cf4badfa5c1adc",
        "title": "浮梁金鰲山",
        "author": "艾可叔",
        "content": "鰲骨分明露浅洲，登临几度泛虚舟。\n人生天地蜉蝣寄，世事江河日夜流。\n前后朗吟坡老赋，逍遥终羡漆园游。\n子真谷口今成趣，不为红尘枉白头。",
        "dynasty": "宋",
        "collection_info": null
    },
    {
        "uuid": "3df5b1d10724fdb8048f8e404e137ac8",
        "title": "晚秋归自京",
        "author": "艾可叔",
        "content": "红尘两脚几时休，此度真成浪漫游。\n倦买夜船过钓濑，渴呼腊盏试龙游。\n菊前疏雨重阳信，天际孤云万里愁。\n昨夜江头乡国梦，已随明月度西楼。",
        "dynasty": "宋",
        "collection_info": null
    },
    {
        "uuid": "20f1a1def127e7106dfcf0b40194c524",
        "title": "樟镇夜泊",
        "author": "艾可叔",
        "content": "醉却长年懒着篙，聊依山市泊江皋。\n船收蒲席风初定，人卧芦花月正高。\n时有沙禽惊客梦，厌听枥马龁空槽。\n晓来细雨秋烟湿，意思三分是楚骚。",
        "dynasty": "宋",
        "collection_info": null
    },
    {
        "uuid": "fb7f443dc5e96b3f8270070bed553fb0",
        "title": "临江褒忠庙题",
        "author": "艾可叔",
        "content": "忆昔狼烽谍报忙，空拳支敌出仓惶。\n齿寒谁解婴城守，舌在公还駡贼亡。\n秦伯早能怜楚使，张君未必死睢阳。\n西风吹起英雄恨，断础凄烟泪两行。",
        "dynasty": "宋",
        "collection_info": null
    },
    {
        "uuid": "a2e9a7a25feefdc892fd0e02678d05a4",
        "title": "金陵晚眺",
        "author": "艾可叔",
        "content": "星移物换千年事，虎踞龙蟠万雉城。\n归巷乌衣秋缥缈，点州白鹭雪分明。\n江分南北天为限，淮接东西地最平。\n目断青峰是何处，单于吹角莫云横。",
        "dynasty": "宋",
        "collection_info": null
    },
    {
        "uuid": "630aef99da69e07543b9db66f78958b6",
        "title": "正月晦日西归舟中作",
        "author": "艾可叔",
        "content": "宦情一片莫云浮，归兴双溪春水流。\n惜别长官携酒盏，送行诗友候津头。\n人方挟弹窥黄雀，我不知机愧白鸥。\n数夕打篷风更雨，併无明月载空舟。",
        "dynasty": "宋",
        "collection_info": null
    },
    {
        "uuid": "b739b31d5145f7cb86d0fa6fb9353a04",
        "title": "中秋风雨",
        "author": "艾可叔",
        "content": "一年佳节又虚逢，恼杀江湖白髮翁。\n滴梦欲残蕉叶雨，吹愁不断蓼花风。\n阴晴明晦天无准，离合悲欢态不同。\n聊买香醪作清赏，烛光閒对木犀红。",
        "dynasty": "宋",
        "collection_info": null
    },
    {
        "uuid": "15b706d6b209cdb49d0964ba727d50c2",
        "title": "江南归附后不仕述怀",
        "author": "艾可叔",
        "content": "舟在中流进退难，髮虽种种此心丹。\n死为元亮终书晋，生是留侯本事韩。\n贫贱不忧知有道，乱离最幸是无官。\n岁寒谁似东篱菊，禁得投簪日日看。",
        "dynasty": "宋",
        "collection_info": null
    },
    {
        "uuid": "d66c8664279ed0c0caaf5f81eeed3646",
        "title": "整裘袍",
        "author": "艾可叔",
        "content": "袍剪新蓝衬淡黄，官宣粲粲照巾箱。\n倩人细熨波涛皱，为我重缝云雾香。\n入手虽轻荣赐重，此身差短感恩长。\n微忱称报惭无路，空把山龙补舜裳。",
        "dynasty": "宋",
        "collection_info": null
    },
    {
        "uuid": "9ba9503169fa04e7605b56d6f2ee5f3d",
        "title": "东上拜罗首墓",
        "author": "艾可叔",
        "content": "驿道百年墓，征衣四世孙。\n衝风行木叶，藉雪拜松根。\n老觉貂裘敝，贫惟铁砚存。\n倘徼先世福，犹足醉丘原。",
        "dynasty": "宋",
        "collection_info": null
    },
    {
        "uuid": "340b58347b6757fbcba7411be7ecc66b",
        "title": "穷达",
        "author": "艾可叔",
        "content": "穷达宁无分，逢迎费折腰。\n人情剡溪纸，世事浙江潮。\n冻井和冰汲，寒山带雪樵。\n子云虽寂寞，庄叟得逍遥。",
        "dynasty": "宋",
        "collection_info": null
    },
    {
        "uuid": "8741981d8dd86b5021d8e8d4ff49e51f",
        "title": "木棉",
        "author": "艾可叔",
        "content": "收来老茧倍三春，匹似真棉白一分。\n车转轻雷秋纺雪，弓弯半月夜弹云。\n衣裘卒岁吟翁暖，机杼终年织妇勤。\n闻得上方存节俭，区区欲献野人芹。",
        "dynasty": "宋",
        "collection_info": null
    },
    {
        "uuid": "20e15f5ca2d93b92adf492d6b1aab7f1",
        "title": "渡鑑潭望郑宜之白雪别墅",
        "author": "艾可叔",
        "content": "小驱满砄是尘埃，逢好江山眼为开。\n贺老生涯鑑湖曲，希夷别墅白云堆。\n欲寻溪叟挐舟去，却被山灵勒驾回。\n忆共吟边曾有约，夜深应晤抱琴来。",
        "dynasty": "宋",
        "collection_info": null
    }
]