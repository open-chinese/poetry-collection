[
    {
        "title": "颂古  其一",
        "author": "释道颜",
        "content": "是非海裏横身人，豺虎群中自在行。\n莫把是非来辨我，平生穿凿不相关。",
        "dynasty": "宋",
        "collection_info": null
    },
    {
        "title": "颂古  其二",
        "author": "释道颜",
        "content": "老胡不免出胞胎，也解人前恁么来。\n指地指天称第一，众生四十九年灾。",
        "dynasty": "宋",
        "collection_info": null
    },
    {
        "title": "颂古  其三",
        "author": "释道颜",
        "content": "海水翻空滚底流，鱼龙虾蟹信沉浮。\n可怜金色头陀子，直至如今笑未休。",
        "dynasty": "宋",
        "collection_info": null
    },
    {
        "title": "颂古  其四",
        "author": "释道颜",
        "content": "迷悟髑髅前，徒劳更举鞭。\n只持鸡狗戒，不学祖师禅。",
        "dynasty": "宋",
        "collection_info": null
    },
    {
        "title": "颂古  其五",
        "author": "释道颜",
        "content": "少室山前风过耳，九年人事随流水。\n若还不是弄潮人，切须莫入洪波裏。",
        "dynasty": "宋",
        "collection_info": null
    },
    {
        "title": "颂古  其六",
        "author": "释道颜",
        "content": "二祖当年立少林，满庭积雪到腰深。\n叉手当胸无一事，不求不觅不安心。",
        "dynasty": "宋",
        "collection_info": null
    },
    {
        "title": "颂古  其七",
        "author": "释道颜",
        "content": "不假文殊神通，休要罔明弹指。\n尔时灵山会中，女子从定而起。",
        "dynasty": "宋",
        "collection_info": null
    },
    {
        "title": "颂古  其八",
        "author": "释道颜",
        "content": "胡乱三十年，不少盐与醤。\n江西马大师，南岳让和尚。",
        "dynasty": "宋",
        "collection_info": null
    },
    {
        "title": "颂古  其九",
        "author": "释道颜",
        "content": "江西一喝动干坤，大用全机是灭门。\n三日耳聋风过树，累他黄檗丧儿孙。",
        "dynasty": "宋",
        "collection_info": null
    },
    {
        "title": "颂古  其一○",
        "author": "释道颜",
        "content": "世路风波不见君，一回见面一伤神。\n水流花落知何处，洞中桃源别是春。",
        "dynasty": "宋",
        "collection_info": null
    },
    {
        "title": "颂古  其一一",
        "author": "释道颜",
        "content": "有句无句藤倚树，元原白饭用米做。\n高楼吹笛柳如烟，满地春风落飞絮。",
        "dynasty": "宋",
        "collection_info": null
    },
    {
        "title": "颂古  其一二",
        "author": "释道颜",
        "content": "无尾大虫难傍近，近前便是伤人命。\n除非自解据号头，自然头正尾亦正。",
        "dynasty": "宋",
        "collection_info": null
    },
    {
        "title": "颂古  其一三",
        "author": "释道颜",
        "content": "剔起便行三万里，只今休去八千年。\n分明更为从头举，一任诸方取次传。",
        "dynasty": "宋",
        "collection_info": null
    },
    {
        "title": "颂古  其一四",
        "author": "释道颜",
        "content": "心不是佛，智不是道。\n青山白云，落花芳草。\n若是灵利阿师，终不回头转脑。",
        "dynasty": "宋",
        "collection_info": null
    },
    {
        "title": "颂古  其一五",
        "author": "释道颜",
        "content": "大唐国内无禅师，礼拜归堂更不疑。\n堪笑河阳新妇子，不如临济小厮儿。",
        "dynasty": "宋",
        "collection_info": null
    },
    {
        "title": "颂古  其一六",
        "author": "释道颜",
        "content": "一喝喝上四禅天，临济元来不会禅。\n尽道朝阳生户外，不知夜月落阶前。",
        "dynasty": "宋",
        "collection_info": null
    },
    {
        "title": "颂古  其一七",
        "author": "释道颜",
        "content": "大悲观音开正面，官不容针通一线。\n鼠拽葫芦有底忙，鬼争漆桶无人颂。",
        "dynasty": "宋",
        "collection_info": null
    },
    {
        "title": "颂古  其一八",
        "author": "释道颜",
        "content": "主宾都落第三机，阵阵开旗不展旗。\n石火光中分胜负，倒骑铁马上须弥。",
        "dynasty": "宋",
        "collection_info": null
    },
    {
        "title": "颂古  其一九",
        "author": "释道颜",
        "content": "面门出入见还难，无位真人只尺间。\n去路一身轻似叶，高名千古重如山。",
        "dynasty": "宋",
        "collection_info": null
    },
    {
        "title": "颂古  其二○",
        "author": "释道颜",
        "content": "洗脚处更不安排，侧聆时非是啖啄。\n赵州临济二老人，相见何曾不注脚。",
        "dynasty": "宋",
        "collection_info": null
    },
    {
        "title": "颂古  其二一",
        "author": "释道颜",
        "content": "若谓平常心是道，枝蔓向上更生枝。\n贴肉汗衫如脱了，唤来眼上与安眉。",
        "dynasty": "宋",
        "collection_info": null
    },
    {
        "title": "颂古  其二二",
        "author": "释道颜",
        "content": "百年三万六千日，一日朝昏十二时。\n使杀老僧浑不管，不知闹裏有谁知。",
        "dynasty": "宋",
        "collection_info": null
    },
    {
        "title": "颂古  其二三",
        "author": "释道颜",
        "content": "茱萸这裏无一滴，赵老无言便走去。\n春去秋来三百年，拄杖至今犹靠壁。",
        "dynasty": "宋",
        "collection_info": null
    },
    {
        "title": "颂古  其二四",
        "author": "释道颜",
        "content": "殿上唤来先应喏，不知业识太茫茫。\n虽然功德已成就，争柰当初不放光。",
        "dynasty": "宋",
        "collection_info": null
    },
    {
        "title": "颂古  其二五",
        "author": "释道颜",
        "content": "大死底人还却活，不许夜行投明到。\n陈州人出许州门，翁翁八十重年少。",
        "dynasty": "宋",
        "collection_info": null
    },
    {
        "title": "颂古  其二六",
        "author": "释道颜",
        "content": "劈回三拳，连腮七掌。\n尽大地人，不知痛痒。",
        "dynasty": "宋",
        "collection_info": null
    },
    {
        "title": "颂古  其二七",
        "author": "释道颜",
        "content": "眼中见惯是寻常，又不惊人又久长。\n留得寒窗夜来月，三更依旧照茅堂。",
        "dynasty": "宋",
        "collection_info": null
    },
    {
        "title": "颂古  其二八",
        "author": "释道颜",
        "content": "得入门，在门外。\n说向人，人不会。\n更高声，我耳背。",
        "dynasty": "宋",
        "collection_info": null
    },
    {
        "title": "颂古  其二九",
        "author": "释道颜",
        "content": "老僧正在东司上，不将佛法为人说。\n一般屎臭旃檀香，父子之机俱漏泄。",
        "dynasty": "宋",
        "collection_info": null
    },
    {
        "title": "颂古  其三○",
        "author": "释道颜",
        "content": "天子居闹市裏，老僧在百草头。\n摆手御街来往，不怕巡火所由。",
        "dynasty": "宋",
        "collection_info": null
    },
    {
        "title": "颂古  其三一",
        "author": "释道颜",
        "content": "平生侍奉老师，全无些子气息。\n佛法妙性天机，一字教他不得。",
        "dynasty": "宋",
        "collection_info": null
    },
    {
        "title": "颂古  其三二",
        "author": "释道颜",
        "content": "宣德门前过，回头便招祸。\n若要无事时，且归屋裏坐。",
        "dynasty": "宋",
        "collection_info": null
    },
    {
        "title": "颂古  其三三",
        "author": "释道颜",
        "content": "金佛木佛泥佛，度炉度水度火。\n尽入赵州红炉，烈焰光中煅过。\n一声白雪阳春，万古无人能和。",
        "dynasty": "宋",
        "collection_info": null
    },
    {
        "title": "颂古  其三四",
        "author": "释道颜",
        "content": "半夜墨漆黑，捉得一个贼。\n点火照来看，元是王大伯。",
        "dynasty": "宋",
        "collection_info": null
    },
    {
        "title": "颂古  其三五",
        "author": "释道颜",
        "content": "镇州出大萝卜头，师资道合有来由。\n观音院裏安弥勒，东院西边是赵州。",
        "dynasty": "宋",
        "collection_info": null
    },
    {
        "title": "颂古  其三六",
        "author": "释道颜",
        "content": "有佛之处不得住，无佛之处急走过。\n三千里外摘杨花，他日归来举似我。",
        "dynasty": "宋",
        "collection_info": null
    },
    {
        "title": "颂古  其三七",
        "author": "释道颜",
        "content": "大地是眼何处屙，天下不柰雪老何。\n赵州寄箇锹子去，方得此话圆堶堶。",
        "dynasty": "宋",
        "collection_info": null
    },
    {
        "title": "颂古  其三八",
        "author": "释道颜",
        "content": "一缝分明在，当头下手难。\n饶君钉铰得，终是不圆全。",
        "dynasty": "宋",
        "collection_info": null
    },
    {
        "title": "颂古  其三九",
        "author": "释道颜",
        "content": "袖头打领无添减，腋下剜襟有短长。\n大庾岭头一尊佛，疏山两度放毫光。",
        "dynasty": "宋",
        "collection_info": null
    },
    {
        "title": "颂古  其四○",
        "author": "释道颜",
        "content": "不踏门前路，春归又一年。\n落花红满地，芳草碧连天。",
        "dynasty": "宋",
        "collection_info": null
    },
    {
        "title": "颂古  其四一",
        "author": "释道颜",
        "content": "钟未鸣，鼓未响，依前托钵归方丈。\n德山不会末后句，岩头密意谁相亮。\n只得三年也大奇，留与诸门作榜样。",
        "dynasty": "宋",
        "collection_info": null
    },
    {
        "title": "颂古  其四二",
        "author": "释道颜",
        "content": "七条披向钟声上，徧界难藏比丘相。\n若以色见音声求，迦叶师兄是虚妄。",
        "dynasty": "宋",
        "collection_info": null
    },
    {
        "title": "颂古  其四三",
        "author": "释道颜",
        "content": "棒下真鍮不博金，德山彻底老婆心。\n后人只看波涛涌，不见龙王宫殿深。",
        "dynasty": "宋",
        "collection_info": null
    },
    {
        "title": "颂古  其四四",
        "author": "释道颜",
        "content": "百丈野狐，塞雁衔芦。\n李广神箭，张颠草书。",
        "dynasty": "宋",
        "collection_info": null
    },
    {
        "title": "颂古  其四五",
        "author": "释道颜",
        "content": "网中跳出便飞腾，好箇天然俊衲僧。\n何似当初未入网，悟来方始是知音。",
        "dynasty": "宋",
        "collection_info": null
    },
    {
        "title": "颂古  其四六",
        "author": "释道颜",
        "content": "貍奴白牯念摩诃，争似南泉打粥锅。\n虽然佛法无多子，天下丛林不柰何。",
        "dynasty": "宋",
        "collection_info": null
    },
    {
        "title": "颂古  其四七",
        "author": "释道颜",
        "content": "举起竹篦子，如何便道家。\n秘魔岩不会，随后便擎叉。",
        "dynasty": "宋",
        "collection_info": null
    },
    {
        "title": "颂古  其四八",
        "author": "释道颜",
        "content": "一主人公死，一主人公活。\n若解弄精魂，两头皆透脱。",
        "dynasty": "宋",
        "collection_info": null
    },
    {
        "title": "颂古  其四九",
        "author": "释道颜",
        "content": "霹雳惊天地，那容掩耳听。\n须知兴化老，一半是人情。",
        "dynasty": "宋",
        "collection_info": null
    },
    {
        "title": "颂古  其五○",
        "author": "释道颜",
        "content": "法战从来许克宾，掣旗夺鼓两分明。\n直须尽法方无媿，老汉他年要话行。",
        "dynasty": "宋",
        "collection_info": null
    },
    {
        "title": "颂古  其五一",
        "author": "释道颜",
        "content": "紫罗帐裏撒真珠，禅客相承总掠虚。\n拍手呵呵开口笑，释迦弥勒是他奴。",
        "dynasty": "宋",
        "collection_info": null
    },
    {
        "title": "颂古  其五二",
        "author": "释道颜",
        "content": "单刀直入更休论，拟议之间宾主分。\n不是放他旻德过，须知兴化棒头明。",
        "dynasty": "宋",
        "collection_info": null
    },
    {
        "title": "颂古  其五三",
        "author": "释道颜",
        "content": "人贫多智短，马瘦见毛长。\n独宿双峰寺，同焚一炷香。",
        "dynasty": "宋",
        "collection_info": null
    },
    {
        "title": "颂古  其五四",
        "author": "释道颜",
        "content": "南泉不指凈缾，隐峰何曾泻水。\n从教打瓦钻龟，佛法不在这裏。",
        "dynasty": "宋",
        "collection_info": null
    },
    {
        "title": "颂古  其五五",
        "author": "释道颜",
        "content": "四海狼烟静，中原信息通。\n罢拈三尺剑，休弄一张弓。",
        "dynasty": "宋",
        "collection_info": null
    },
    {
        "title": "颂古  其五六",
        "author": "释道颜",
        "content": "锦鳞透网欲吞舟，一向衝波逆水流。\n却被渔翁闲引钓，随波逐浪共悠悠。",
        "dynasty": "宋",
        "collection_info": null
    },
    {
        "title": "颂古  其五七",
        "author": "释道颜",
        "content": "三十年前此寺游，木兰花发院新修。\n如今再到经行处，树老无花僧白头。",
        "dynasty": "宋",
        "collection_info": null
    },
    {
        "title": "颂古  其五八",
        "author": "释道颜",
        "content": "电火光中休草草，剑轮锋上莫忉忉。\n等闲却放全身入，终不当头犯一毫。",
        "dynasty": "宋",
        "collection_info": null
    },
    {
        "title": "颂古  其五九",
        "author": "释道颜",
        "content": "睦州只受锥头利，这僧不见凿头方。\n直铙转得百千藏，这般供养也寻常。",
        "dynasty": "宋",
        "collection_info": null
    },
    {
        "title": "颂古  其六○",
        "author": "释道颜",
        "content": "作家相见终不错，两两同时看啐啄。\n喝下虽然宾主分，争如普化摇铃铎。",
        "dynasty": "宋",
        "collection_info": null
    },
    {
        "title": "颂古  其六一",
        "author": "释道颜",
        "content": "慺㦬须要逞聪明，金榜何曾得挂名。\n捋下幞头归去也，莫骑驴子傍人门。",
        "dynasty": "宋",
        "collection_info": null
    },
    {
        "title": "颂古  其六二",
        "author": "释道颜",
        "content": "风头稍硬难安立，暖气纔通瞌睡来。\n却笑明招闲费力，无端两处强差排。",
        "dynasty": "宋",
        "collection_info": null
    },
    {
        "title": "颂古  其六三",
        "author": "释道颜",
        "content": "棒头瞎却一城人，三圣撩地保寿瞋。\n正令只堪提一半，一盲引得众盲行。",
        "dynasty": "宋",
        "collection_info": null
    },
    {
        "title": "颂古  其六四",
        "author": "释道颜",
        "content": "近在口皮边，远过河沙国。\n世间多少人，不得油糍吃。",
        "dynasty": "宋",
        "collection_info": null
    },
    {
        "title": "颂古  其六五",
        "author": "释道颜",
        "content": "万事由王老师，树子未属你在。\n广额屠儿成佛，二祖大师偿债。",
        "dynasty": "宋",
        "collection_info": null
    },
    {
        "title": "颂古  其六六",
        "author": "释道颜",
        "content": "阿家新妇两同条，只尺家乡路不遥。\n可笑骑驴觅驴者，一生错认马鞍桥。",
        "dynasty": "宋",
        "collection_info": null
    },
    {
        "title": "颂古  其六七",
        "author": "释道颜",
        "content": "赤身挨白刃，死中还得活。\n一箭自迷踪，万车皆丧辙。",
        "dynasty": "宋",
        "collection_info": null
    },
    {
        "title": "颂古  其六八",
        "author": "释道颜",
        "content": "不用唐言译，休将梵语传。\n摩酰首罗眼，对面隔西天。",
        "dynasty": "宋",
        "collection_info": null
    },
    {
        "title": "颂古  其六九",
        "author": "释道颜",
        "content": "一念不起须弥山，翻着襕衫退步看。\n直上拄天下拄地，言前荐得也颟顸。",
        "dynasty": "宋",
        "collection_info": null
    },
    {
        "title": "颂古  其七○",
        "author": "释道颜",
        "content": "锯解秤槌浑似铁，大愚老子重饶舌。\n水流涧下太忙生，云在岭头闲不彻。",
        "dynasty": "宋",
        "collection_info": null
    },
    {
        "title": "颂古  其七一",
        "author": "释道颜",
        "content": "一阵狂风骤雨来，却于古庙且闲隈。\n虽然打入鬼窟裏，吞炭藏身又一回。",
        "dynasty": "宋",
        "collection_info": null
    },
    {
        "title": "颂古  其七二",
        "author": "释道颜",
        "content": "尽道亲曾相见来，依前还是狗来腮。\n好将大棒蓦头榍，贵得盲人便眼开。",
        "dynasty": "宋",
        "collection_info": null
    },
    {
        "title": "颂古  其七三",
        "author": "释道颜",
        "content": "年来万事总成魔，老去闲添白髪多。\n道泰不传天子令，时清休唱太平歌。",
        "dynasty": "宋",
        "collection_info": null
    },
    {
        "title": "颂古  其七四",
        "author": "释道颜",
        "content": "一道如弦直，心亲手更亲。\n箭穿红日影，方是射鵰人。",
        "dynasty": "宋",
        "collection_info": null
    },
    {
        "title": "颂古  其七五",
        "author": "释道颜",
        "content": "桃花寻剑客，不语笑春风。\n白头归未得，家住海门东。",
        "dynasty": "宋",
        "collection_info": null
    },
    {
        "title": "颂古  其七六",
        "author": "释道颜",
        "content": "敢保老兄犹未彻，玄沙之言何太切。\n君看陌上桃花红，尽是离人眼中血。",
        "dynasty": "宋",
        "collection_info": null
    },
    {
        "title": "颂古  其七七",
        "author": "释道颜",
        "content": "只要拔榍抽钉，为人解粘去缚。\n如何洞山老人，先自藤蛇绕脚。",
        "dynasty": "宋",
        "collection_info": null
    },
    {
        "title": "颂古  其七八",
        "author": "释道颜",
        "content": "官路无人触自行，两家公验甚分明。\n路傍偷贩私盐客，草裏蹲身过一生。",
        "dynasty": "宋",
        "collection_info": null
    },
    {
        "title": "颂古  其七九",
        "author": "释道颜",
        "content": "快骑骏马上高楼，南北东西得自由。\n最好腰缠十万贯，更来骑鹤下扬州。",
        "dynasty": "宋",
        "collection_info": null
    },
    {
        "title": "颂古  其八○",
        "author": "释道颜",
        "content": "稽首两足尊，瞻仰不暂舍。\n眉间白毫光，照耀大千界。",
        "dynasty": "宋",
        "collection_info": null
    },
    {
        "title": "颂古  其八一",
        "author": "释道颜",
        "content": "到老不曾开话路，临行回首却叮咛。\n深深海底犹嫌浅，直向金刚水际行。",
        "dynasty": "宋",
        "collection_info": null
    },
    {
        "title": "颂古  其八二",
        "author": "释道颜",
        "content": "干峰不用指陈，云门休打骨董。\n自然东海鲤鱼，筑着帝释鼻孔。",
        "dynasty": "宋",
        "collection_info": null
    },
    {
        "title": "颂古  其八三",
        "author": "释道颜",
        "content": "南无观世音菩萨，补陀岩上红莲舌。\n不知成佛是何时，打刀须用幷州铁。",
        "dynasty": "宋",
        "collection_info": null
    },
    {
        "title": "颂古  其八四",
        "author": "释道颜",
        "content": "二乘菩萨何年尽，诸佛凡夫早晚休。\n世情但将公道断，人心难似水长流。",
        "dynasty": "宋",
        "collection_info": null
    },
    {
        "title": "颂古  其八五",
        "author": "释道颜",
        "content": "若知天地本同根，终不应来更问人。\n却得南泉亲指似，等闲花发梦中春。",
        "dynasty": "宋",
        "collection_info": null
    },
    {
        "title": "颂古  其八六",
        "author": "释道颜",
        "content": "盲聋喑哑接不得，玄沙枉费闲心力。\n扁鹊卢医拱手归，三人俱是膏盲疾。",
        "dynasty": "宋",
        "collection_info": null
    },
    {
        "title": "颂古  其八七",
        "author": "释道颜",
        "content": "利刀自断命根，不要依草附木。\n若有一法与人，永入拔舌地狱。",
        "dynasty": "宋",
        "collection_info": null
    },
    {
        "title": "颂古  其八八",
        "author": "释道颜",
        "content": "掌中擎白日，舌上覆金钱。\n壁立争千仞，毫光彻梵天。",
        "dynasty": "宋",
        "collection_info": null
    },
    {
        "title": "颂古  其八九",
        "author": "释道颜",
        "content": "世间名利闲荣辱，云雨纷纷手翻覆。\n悲歌相继不堪论，棒头无眼黄粱熟。",
        "dynasty": "宋",
        "collection_info": null
    },
    {
        "title": "颂古  其九○",
        "author": "释道颜",
        "content": "杨岐老人琐口诀，万里长城一条铁。\n斫牌禅客如到来，不动金槌脑门裂。",
        "dynasty": "宋",
        "collection_info": null
    },
    {
        "title": "颂古  其九一",
        "author": "释道颜",
        "content": "三脚驴子忒晒好，长放后园教吃草。\n等闲牵出向人前，踢倒湖南瞎长老。",
        "dynasty": "宋",
        "collection_info": null
    },
    {
        "title": "颂古  其九二",
        "author": "释道颜",
        "content": "庐陵米价少知音，佛法商量古到今。\n绣出鸳鸯任人看，无端须要觅金针。",
        "dynasty": "宋",
        "collection_info": null
    },
    {
        "title": "颂古  其九三",
        "author": "释道颜",
        "content": "后园驴吃草，莫随言语讨。\n跳上蓦腰骑，来往长安道。",
        "dynasty": "宋",
        "collection_info": null
    },
    {
        "title": "颂古  其九四",
        "author": "释道颜",
        "content": "小鱼吞大鱼，门上钉桃符。\n邪魔俱不入，佛法也消除。",
        "dynasty": "宋",
        "collection_info": null
    },
    {
        "title": "颂古  其九五",
        "author": "释道颜",
        "content": "从来五逆怕闻雷，不似大虫看水磨。\n孤峰顶上要同行，十字街头还共坐。",
        "dynasty": "宋",
        "collection_info": null
    },
    {
        "title": "颂古  其九六",
        "author": "释道颜",
        "content": "的的当阳句，明明箭后路。\n着靴人吃肉，赤脚人趁兔。",
        "dynasty": "宋",
        "collection_info": null
    },
    {
        "title": "颂古  其九七",
        "author": "释道颜",
        "content": "时时日日，日日时时。\n七颠八倒，孰是孰非。",
        "dynasty": "宋",
        "collection_info": null
    },
    {
        "title": "颂古  其九八",
        "author": "释道颜",
        "content": "猛虎当路坐，游鱼脚底过。\n不学紫胡老，便打刘铁磨。",
        "dynasty": "宋",
        "collection_info": null
    },
    {
        "title": "颂古  其九九",
        "author": "释道颜",
        "content": "船子下扬州，浮萍逐水流。\n一声河满子，千古动悲愁。",
        "dynasty": "宋",
        "collection_info": null
    },
    {
        "title": "颂古  其一○○",
        "author": "释道颜",
        "content": "绵州附子汉州姜，最好沉黎出麝香。\n鲁子师僧才一嗅，鼻头裂破眼睛黄。",
        "dynasty": "宋",
        "collection_info": null
    },
    {
        "title": "颂古  其一○一",
        "author": "释道颜",
        "content": "十年海上觅冤雠，不得冤雠未肯休。\n芍药花开菩萨面，椶榈叶散夜叉头。",
        "dynasty": "宋",
        "collection_info": null
    },
    {
        "title": "颂古  其一○二",
        "author": "释道颜",
        "content": "韶阳一鉴，生铁馂馅。\n直下咬破，咦！莫怪相赚。",
        "dynasty": "宋",
        "collection_info": null
    },
    {
        "title": "颂古  其一○三",
        "author": "释道颜",
        "content": "大海波涛浅，小人方寸深。\n海枯终见底，人死不知心。",
        "dynasty": "宋",
        "collection_info": null
    },
    {
        "title": "颂古  其一○四",
        "author": "释道颜",
        "content": "钟谷不生豆苗，蒸砂岂能成饭。\n大通智胜如来，一个担板底汉。",
        "dynasty": "宋",
        "collection_info": null
    },
    {
        "title": "颂古  其一○五",
        "author": "释道颜",
        "content": "入林不动草，入水不动波。\n镬汤无冷处，合眼跳黄河。",
        "dynasty": "宋",
        "collection_info": null
    },
    {
        "title": "颂古  其一○六",
        "author": "释道颜",
        "content": "举手攀南斗，翻身倚北辰。\n出头天外看，谁是我般人。",
        "dynasty": "宋",
        "collection_info": null
    },
    {
        "title": "颂古  其一○七",
        "author": "释道颜",
        "content": "拄杖头边无孔窍，大千沙界犹嫌小。\n毗婆尸佛早留心，直至而今不得妙。",
        "dynasty": "宋",
        "collection_info": null
    },
    {
        "title": "颂古  其一○八",
        "author": "释道颜",
        "content": "鹄白乌本玄，松直棘自曲。\n清凈比丘僧，却须入地狱。",
        "dynasty": "宋",
        "collection_info": null
    },
    {
        "title": "颂古  其一○九",
        "author": "释道颜",
        "content": "破瓶岂復作瓶事，焦种不应生孽芽。\n如彼虚空盘大子，毛轮垂髪翳开花。",
        "dynasty": "宋",
        "collection_info": null
    },
    {
        "title": "颂古  其一一○",
        "author": "释道颜",
        "content": "月裏姮娥不画眉，只将云雾作罗衣。\n不知梦逐青鸾去，犹把花枝盖面归。",
        "dynasty": "宋",
        "collection_info": null
    },
    {
        "title": "偈七首  其一",
        "author": "释道颜",
        "content": "一叶落，天下秋。\n一尘起，大地收。\n鸟窠吹布毛，便有人悟去。\n今时学者，为甚么却不识自己。",
        "dynasty": "宋",
        "collection_info": null
    },
    {
        "title": "偈七首  其二",
        "author": "释道颜",
        "content": "仲冬岩寒，三界无安。\n富者快乐，贫者饥寒。\n不识玄旨，错认定盘。\n牛头安尾上，北斗面南看。",
        "dynasty": "宋",
        "collection_info": null
    },
    {
        "title": "偈七首  其三",
        "author": "释道颜",
        "content": "一滴滴水，一滴滴冻。\n天寒人寒，风动幡动。\n云门扇子勃跳上三十三天，筑着帝释鼻孔。\n东海鲤鱼打一棒，雨似盆倾，不出诸人十二时中寻常受用。",
        "dynasty": "宋",
        "collection_info": null
    },
    {
        "title": "偈七首  其四",
        "author": "释道颜",
        "content": "去年寒食后，今年寒食前。\n日日是好日，不是正中偏。",
        "dynasty": "宋",
        "collection_info": null
    },
    {
        "title": "偈七首  其五",
        "author": "释道颜",
        "content": "客舍久留连，家乡夕照边。\n檐悬三月雨，水没两湖莲。\n镬漏烧灯盏，柴生满竈烟。\n已忘南北念，入望尽平川。",
        "dynasty": "宋",
        "collection_info": null
    },
    {
        "title": "偈七首  其六",
        "author": "释道颜",
        "content": "向上一窍，八面玲珑。\n觌面一机，全身担荷。\n是则金鍮难掩，非则玉石俱焚。\n拟议不来，银山粉碎。\n总不恁么，又且如何。\n是非不挂娘生口，自有旁人话短长。",
        "dynasty": "宋",
        "collection_info": null
    },
    {
        "title": "偈七首  其七",
        "author": "释道颜",
        "content": "一尘起，大地收。\n一叶落，天下秋。\n甲巳之年丙作首，乙庚之岁戊为头。",
        "dynasty": "宋",
        "collection_info": null
    },
    {
        "title": "颂古八首  其一",
        "author": "释道颜",
        "content": "牛头菩萨面，马面夜叉头。\n不作五逆罪，快乐百无忧。",
        "dynasty": "宋",
        "collection_info": null
    },
    {
        "title": "颂古八首  其二",
        "author": "释道颜",
        "content": "四海同一家，万口同一舌。\n赵州勘婆子，有理向谁说。",
        "dynasty": "宋",
        "collection_info": null
    },
    {
        "title": "颂古八首  其三",
        "author": "释道颜",
        "content": "骂他还自骂，嗔他还自嗔。\n戒之慎之，出乎尔者，反乎尔者也。",
        "dynasty": "宋",
        "collection_info": null
    },
    {
        "title": "颂古八首  其四",
        "author": "释道颜",
        "content": "椎锣擂鼓转船头，席卷波翻喊激流。\n洗脚上船乘快便，顺风相送下扬州。",
        "dynasty": "宋",
        "collection_info": null
    },
    {
        "title": "颂古八首  其五",
        "author": "释道颜",
        "content": "相骂饶汝接嘴，相唾饶汝泼水。\n等闲摸着蛇头，拍手啰啰哩哩。",
        "dynasty": "宋",
        "collection_info": null
    },
    {
        "title": "颂古八首  其六",
        "author": "释道颜",
        "content": "一钱为本万钱利，富不足而贫有余。\n换骨夺胎些子药，输他潘阆倒骑驴。",
        "dynasty": "宋",
        "collection_info": null
    },
    {
        "title": "颂古八首  其七",
        "author": "释道颜",
        "content": "骑虎穿市过，把火去偷猪。\n主人开眼睡，幷舍叫失驴。",
        "dynasty": "宋",
        "collection_info": null
    },
    {
        "title": "颂古八首  其八",
        "author": "释道颜",
        "content": "腊月火烧山，苦口是黄连。\n相将岁除夜，窦八布衫穿。\n大可怜，把手入黄泉。",
        "dynasty": "宋",
        "collection_info": null
    },
    {
        "title": "明道",
        "author": "释道颜",
        "content": "心如墙壁眼如眉，月饵烟蓑下钓矶。\n湛湛寒光凝一片，波澜不犯取鱼归。",
        "dynasty": "宋",
        "collection_info": null
    },
    {
        "title": "与洞照禅人",
        "author": "释道颜",
        "content": "拔出赵州舌头，去却当门荆棘。\n归家倒卧横眠，冷笑奔南走北。",
        "dynasty": "宋",
        "collection_info": null
    },
    {
        "title": "示众  其一",
        "author": "释道颜",
        "content": "无用顽皮作气毬，谁人趯得上高楼。\n如今潦倒浑无力，辊得行时即便休。",
        "dynasty": "宋",
        "collection_info": null
    },
    {
        "title": "示众  其二",
        "author": "释道颜",
        "content": "盘陀石上共安居，水远山高一事无。\n唯有多情峰顶月，夜深移影到阶除。",
        "dynasty": "宋",
        "collection_info": null
    },
    {
        "title": "赞达磨",
        "author": "释道颜",
        "content": "五乳峰前，九年冷坐。\n孤风绝攀，名不敢涴。\n断臂嗣芳，贱卖滞货。\n螟蛉有子，负之蜾蠃。\n即说呪曰，类我类我。",
        "dynasty": "宋",
        "collection_info": null
    },
    {
        "title": "自赞  其一",
        "author": "释道颜",
        "content": "来自三川，应缘两浙。\n肩担华木瓜重担，肚束马簸箕三篾。\n饭齩铁钉，羹煮木札。\n要是圆悟见儿孙，丧却杨歧家法。\n奸汉多疑，黠儿落节。",
        "dynasty": "宋",
        "collection_info": null
    },
    {
        "title": "自赞  其二",
        "author": "释道颜",
        "content": "即真非真，是相非相。\n龟毛拂子，兔角拄杖。\n自歌自舞，独吹独唱。\n认得师姑是女儿，志公不是闲和尚。",
        "dynasty": "宋",
        "collection_info": null
    },
    {
        "title": "偈",
        "author": "释道颜",
        "content": "坐佛床，斫佛脚，不敬东家孔夫子，却向他乡习礼乐。",
        "dynasty": "宋",
        "collection_info": null
    },
    {
        "title": "颂一首",
        "author": "释道颜",
        "content": "唤似一物非他物，天上天下出还没。\n道是无来常现前，道是有来寻不得。\n说有说无俱妄想，长安大道平如掌。\n昨夜清寒惊觉时，手爪元来会抓痒。",
        "dynasty": "宋",
        "collection_info": null
    },
    {
        "title": "颂古二十首  其一",
        "author": "释道颜",
        "content": "七处征心款便成，推穷寻逐按分明。\n都缘家贼难防备，拨乱干坤见太平。",
        "dynasty": "宋",
        "collection_info": null
    },
    {
        "title": "颂古二十首  其二",
        "author": "释道颜",
        "content": "三十二应不思议，十四无畏如流水。\n男子身中入定时，女子身中从定起。",
        "dynasty": "宋",
        "collection_info": null
    },
    {
        "title": "颂古二十首  其三",
        "author": "释道颜",
        "content": "明暗色空不可还，不可还者绝跻攀。\n夹截虚空成畔岸，一重水隔一重山。",
        "dynasty": "宋",
        "collection_info": null
    },
    {
        "title": "颂古二十首  其四",
        "author": "释道颜",
        "content": "东西南北捉虚空，海角天涯信不通。\n力尽神疲无处觅，万年松在祝融峰。",
        "dynasty": "宋",
        "collection_info": null
    },
    {
        "title": "颂古二十首  其五",
        "author": "释道颜",
        "content": "根尘缚脱本同源，一处休復六用捐。\n手把一条红断贯，娘生鼻孔一时穿。",
        "dynasty": "宋",
        "collection_info": null
    },
    {
        "title": "颂古二十首  其六",
        "author": "释道颜",
        "content": "双剑峰前古寺基，天尊元是一牟尼。\n时难只得同香火，莫听闲人说是非。",
        "dynasty": "宋",
        "collection_info": null
    },
    {
        "title": "颂古二十首  其七",
        "author": "释道颜",
        "content": "七处精研一妄心，更随三业杀盗淫。\n身心不是闲家具，前箭犹轻后箭深。",
        "dynasty": "宋",
        "collection_info": null
    },
    {
        "title": "颂古二十首  其八",
        "author": "释道颜",
        "content": "瞿昙彻底老婆心，见明色发理难任。\n入乡随俗那伽定，佛魔到此尽平沉。",
        "dynasty": "宋",
        "collection_info": null
    },
    {
        "title": "颂古二十首  其九",
        "author": "释道颜",
        "content": "清凈本然徧法界，山河大地即皆现。\n性觉必明认影明，眼耳便随声色转。",
        "dynasty": "宋",
        "collection_info": null
    },
    {
        "title": "颂古二十首  其一○",
        "author": "释道颜",
        "content": "香严上树口衔枝，手不攀枝脚纍垂。\n纔开口，咦不答也，又相违。\n未上树时道将来，金刚宝剑顶门挥。",
        "dynasty": "宋",
        "collection_info": null
    },
    {
        "title": "颂古二十首  其一一",
        "author": "释道颜",
        "content": "六门晓夜任开张，家贼难防事可伤。\n识得家亲恩爱断，更无一物献尊堂。",
        "dynasty": "宋",
        "collection_info": null
    },
    {
        "title": "颂古二十首  其一二",
        "author": "释道颜",
        "content": "赤骨力寸丝不挂，凈倮倮兮赤洒洒。\n浴出低头满面惭，为我说时定相骂。",
        "dynasty": "宋",
        "collection_info": null
    },
    {
        "title": "颂古二十首  其一三",
        "author": "释道颜",
        "content": "不肯宗师满大唐，罗山礼拜错商量。\n洞山无佛人难措，惭愧岩头口放光。",
        "dynasty": "宋",
        "collection_info": null
    },
    {
        "title": "颂古二十首  其一四",
        "author": "释道颜",
        "content": "因我得礼你，穷源须到底。\n九九八十一，阎罗王是鬼。",
        "dynasty": "宋",
        "collection_info": null
    },
    {
        "title": "颂古二十首  其一五",
        "author": "释道颜",
        "content": "门外依然雨滴声，万般巧说争如实。\n平生心胆向人倾，相见还同不相识。",
        "dynasty": "宋",
        "collection_info": null
    },
    {
        "title": "颂古二十首  其一六",
        "author": "释道颜",
        "content": "将谓众生苦，更有苦众生。\n相见易得好，共住难为人。",
        "dynasty": "宋",
        "collection_info": null
    },
    {
        "title": "颂古二十首  其一七",
        "author": "释道颜",
        "content": "闻声见色非闻见，见色闻声是见闻。\n欲得不招无间业，莫谤如来正法轮。",
        "dynasty": "宋",
        "collection_info": null
    },
    {
        "title": "颂古二十首  其一八",
        "author": "释道颜",
        "content": "闻刬除露布葛藤，不用之乎者也。\n饶君句下精通，未免唤驴作马。",
        "dynasty": "宋",
        "collection_info": null
    },
    {
        "title": "颂古二十首  其一九",
        "author": "释道颜",
        "content": "闻丙丁童子来求火，南方丙丁又属火。\n按剑宗师奈若何，是君心下意不过。",
        "dynasty": "宋",
        "collection_info": null
    },
    {
        "title": "颂古二十首  其二○",
        "author": "释道颜",
        "content": "闻三脚驴子弄蹄行，两浙江南秋復热。\n西北风霜怯早寒，闭门愁见杨花落。",
        "dynasty": "宋",
        "collection_info": null
    }
]