[
    {
        "title": "心珠歌",
        "author": "寰普",
        "content": "山僧自达空门久，淬炼心珠功已构。\n珠迥玲珑主客分，往往声如师子吼。\n师子吼，非常久，皆明佛性真如理。\n有时往往自思惟，豁然大意心欢喜。\n或造经，或造论，或说渐兮或说顿。\n若在诸佛运神通，或在凡夫兴鄙恡。\n此心珠，如水月，地角天涯无殊别。\n祇因迷悟有参差，所以如来多种说。\n地狱趣，饿鬼趣，多种轮迴无暂住。\n此非诸佛不慈悲，岂非阎王配交做。\n劝时流，深体悉，见在心珠勿浪失。\n五蕴身全尚不知，百骸散后何处觅。\n（见《景德传灯录》卷三十）。",
        "dynasty": "唐",
        "collection_info": null
    }
]