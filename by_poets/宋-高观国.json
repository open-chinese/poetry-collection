[
    {
        "uuid": "ba89a35ef80baabf97e1d2e0b0f478a5",
        "title": "齐天乐 碧云阙处无多雨",
        "author": "高观国",
        "content": "碧云阙处无多雨，愁与去帆俱远。\n倒苇沙闲，枯兰溆冷，寥落寒江秋晚。\n楼阴纵览。\n正魂怯清吟，病多依黯。\n怕挹西风，袖罗香自去年减。\n风流江左久客，旧游得意处，朱帘曾卷。\n载酒春情，吹箫夜约，犹忆玉娇香软。\n尘栖故苑，叹璧月空檐，梦云飞观。\n送绝征鸿，楚峰烟数点。",
        "dynasty": "宋",
        "collection_info": null
    },
    {
        "uuid": "330812c52afec08c28d88e527f6b2378",
        "title": "齐天乐 丛幽一笑东篱晓",
        "author": "高观国",
        "content": "丛幽一笑东篱晓，霜华又随香冷。\n晕色黄娇，低枝翠婉，来趁登高佳景。\n谁偏管领。\n是彭泽归来，未荒三径。\n最惬清觞，道家标致自风韵。\n南山依旧翠倚，采花无限思，西风吹醒。\n万蕊金寒，三秋梦好，曾记餐英清咏。\n斓斑泪沁。\n怕节去蜂愁，雨荒烟暝。\n明日重阳，为谁簪短鬓。",
        "dynasty": "宋",
        "collection_info": null
    },
    {
        "uuid": "b62a09a7fe2f6062d01b406d9e9893f3",
        "title": "齐天乐 晚云知有关山念",
        "author": "高观国",
        "content": "晚云知有关山念，澄霄卷开清霁。\n素景分中，冰盘正溢，何啻婵娟千里。\n危阑静倚。\n正玉管吹凉，翠觞留醉。\n记约清吟，锦袍初唤醉魂起。\n孤光天地共影，浩歌谁与舞，凄凉风味。\n古驿烟寒，幽垣梦冷，应念秦楼十二。\n归心对此。\n想斗插天南，雁横辽水。\n试问妲娥，有谁能为寄。",
        "dynasty": "宋",
        "collection_info": null
    },
    {
        "uuid": "24cd99368935772750faee7f7f55d67e",
        "title": "玉楼春 几双海燕来金屋",
        "author": "高观国",
        "content": "几双海燕来金屋。\n春满离宫三十六。\n春风翦草碧纤纤，春雨浥花红扑扑。\n卫姬郑女腰如束。\n齐唱阳春新制曲。\n曲终移宴起笙箫，花下晚寒生翠縠。",
        "dynasty": "宋",
        "collection_info": null
    },
    {
        "uuid": "c5b1d1de8705c68ec1645c1b466e2160",
        "title": "玉楼春 燕脂染出春风锦",
        "author": "高观国",
        "content": "燕脂染出春风锦。\n生怕黄昏人有恨。\n雨难揩泪玉环娇，烟不遮愁红袖冷。\n醉魂吹断香魂静。\n拂拂翠眉羞带粉。\n最怜新燕识风流，只为春寒消瘦损。",
        "dynasty": "宋",
        "collection_info": null
    },
    {
        "uuid": "33f658511a6a55f0645f524512ce57bd",
        "title": "玉楼春 多时不踏章台路",
        "author": "高观国",
        "content": "多时不踏章台路。\n依旧东风芳草渡。\n莺声唤起水边情，日影炙开花上雾。\n谢娘不信佳期误。\n认得马嘶迎绣户。\n今宵翠被不春寒，只恐香浓春又去。",
        "dynasty": "宋",
        "collection_info": null
    },
    {
        "uuid": "7f6a8bcae82f6633da261a58106f4b27",
        "title": "玉楼春 春烟澹澹生春水",
        "author": "高观国",
        "content": "春烟澹澹生春水。\n曾记芳洲兰棹舣。\n岸花香到舞衣边，汀草色分歌扇底。\n棹沈云去情千里。\n愁压双鸳飞不起。\n十年春事十年心，怕说湔裙当日事。",
        "dynasty": "宋",
        "collection_info": null
    },
    {
        "uuid": "664733565280bfab3cd62bd75c124b28",
        "title": "玉蝴蝶 唤起一襟凉思",
        "author": "高观国",
        "content": "唤起一襟凉思，未成晚雨，先做秋阴。\n楚客悲残，谁解此意登临。\n古台荒、断霞斜照，新梦黯、微月疏砧。\n总难禁。\n尽将幽恨，分付孤斟。\n从今。\n倦看青镜，既迟勋业，可负烟林。\n断梗无凭，岁华摇落又惊心。\n想莼汀、水云愁凝，闲蕙帐、猿鹤悲吟。\n信沈沈。\n故园归计，休更侵寻。",
        "dynasty": "宋",
        "collection_info": null
    },
    {
        "uuid": "dc51754652df4d38c4503714e0df17fe",
        "title": "临江仙 俱是洛阳年少客",
        "author": "高观国",
        "content": "俱是洛阳年少客，才华迥出天真。\n青衫惯拂软红尘。\n酒狂因月舞，诗俊为梅新。\n寄语长安风月道，莺花缓作青春。\n披风沐露问前津。\n客中春不当，归去倍还人。",
        "dynasty": "宋",
        "collection_info": null
    },
    {
        "uuid": "a466b1cfc5b0d050451ce34d7163894d",
        "title": "临江仙 风月生来人世",
        "author": "高观国",
        "content": "风月生来人世，梦魂飞堕仙津。\n青春日日醉芳尘。\n一鞭花陌晓，双桨柳桥春。\n前度诗留醉袖，昨宵香浥罗巾。\n小姬飞燕是前身。\n歌随流水咽，眉学远山颦。",
        "dynasty": "宋",
        "collection_info": null
    },
    {
        "uuid": "c75dd8635225783260a2856c4be3e29f",
        "title": "金人捧露盘 梦湘云",
        "author": "高观国",
        "content": "梦湘云，吟湘月，吊湘灵。\n有谁见、罗袜尘生。\n凌波步弱，背人羞整六铢轻。\n娉娉袅袅，晕娇黄、玉色轻明。\n香心静，波心冷，琴心怨，客心惊。\n怕佩解、却返瑶京。\n杯擎清露，醉春兰友与梅兄。\n苍烟万顷，断肠是、雪冷江清。",
        "dynasty": "宋",
        "collection_info": null
    },
    {
        "uuid": "61bbaf490c82671cd4d3a0342c574d6b",
        "title": "金人捧露盘 念瑶姬",
        "author": "高观国",
        "content": "念瑶姬，翻瑶佩，下瑶池。\n冷香梦、吹上南枝。\n罗浮梦杳，忆曾清晓见仙姿。\n天寒翠袖，可怜是、倚竹依依。\n溪痕浅，云痕冻，月痕澹，粉痕微。\n江楼怨、一笛休吹。\n芳音待寄，玉堂烟驿两凄迷。\n新愁万斛，为春瘦、却怕春知。",
        "dynasty": "宋",
        "collection_info": null
    },
    {
        "uuid": "a2a555ca6449c9dd7478149bf16aaa17",
        "title": "金人捧露盘 楚宫闲",
        "author": "高观国",
        "content": "楚宫闲，金成屋，玉为阑。\n断云梦、容易惊残。\n骊歌几叠，至今愁思怯阳关。\n清音恨阻，抱哀筝、知为谁弹。\n年华晚，月华冷，霜华重，鬓华斑。\n也须念、闲损雕鞍。\n斜缄小字，锦江三十六鳞寒。\n此情天阔，正梅信、笛里关山。",
        "dynasty": "宋",
        "collection_info": null
    },
    {
        "uuid": "2e2e82fcb903ff3d773dca1c38adec1b",
        "title": "凤栖梧・蝶恋花 云唤阴来鸠唤雨",
        "author": "高观国",
        "content": "云唤阴来鸠唤雨。\n谢了江梅，可踏江头路。\n拼却一番花信阻。\n不成日日春寒去。\n见说东风桃叶渡。\n岸隔青山，依旧修眉妩。\n归雁不如筝上柱。\n一行常见相思苦。",
        "dynasty": "宋",
        "collection_info": null
    },
    {
        "uuid": "6e8f7288947cf6740dcef407bec847a8",
        "title": "凤栖梧・蝶恋花 岩室归来非待聘",
        "author": "高观国",
        "content": "岩室归来非待聘。\n渺渺千崖，漠漠江千顷。\n明月清风休弄影。\n只愁踏破苍苔径。\n摘取香芝医鹤病。\n正要臞仙，相伴清闲性。\n朝市不闻心耳静。\n一声长啸烟霞冷。",
        "dynasty": "宋",
        "collection_info": null
    },
    {
        "uuid": "cebb39dd1dfa052dc9fb7b1f74f4d9f1",
        "title": "凤栖梧・蝶恋花 西子湖边眉翠妩",
        "author": "高观国",
        "content": "西子湖边眉翠妩。\n魂冷孤山，谁是风烟主。\n相唤吟诗天欲雨。\n嫩凉不隔鸥飞处。\n移下天孙云锦渚。\n翠盖牵风，绰约凌波女。\n清约已成君记取。\n月明夜半鱼龙舞。",
        "dynasty": "宋",
        "collection_info": null
    },
    {
        "uuid": "84c2e713ca93cc48219254895ac76d88",
        "title": "贺新郎 月冷霜袍拥",
        "author": "高观国",
        "content": "月冷霜袍拥。\n见一枝、年华又晚，粉愁香冻。\n云隔溪桥人不度，的皪春心未纵。\n清影怕、寒波摇动。\n更没纤毫尘俗态，倚高情、预得春风宠。\n沈冻蝶，挂么凤。\n一杯正要吴姬捧。\n想见那、柔酥弄白，暗香偷送。\n回首罗浮今在否，寂寞烟迷翠拢。\n又争奈、桓伊三弄。\n开遍西湖春意烂，算群花、正作江山梦。\n吟思怯，暮云重。",
        "dynasty": "宋",
        "collection_info": null
    },
    {
        "uuid": "35114eaf232d9447041ceab0aa516463",
        "title": "喜迁莺 歌声凄怨",
        "author": "高观国",
        "content": "歌声凄怨。\n是几度诉春，春都不管。\n感绿惊红，颦烟啼月，长是为春消黯。\n玉骨瘦无一把，粉泪愁多千点。\n可怜损，任尘侵粉蠹，舞裙歌扇。\n转盼。\n尘梦断。\n峡里云归，空想春风面。\n燕子楼空，玉台妆冷，湖外翠峰眉浅。\n绮陌断魂名在，宝箧返魂香远。\n此情苦，问落花流水，何时重见。",
        "dynasty": "宋",
        "collection_info": null
    },
    {
        "uuid": "1089db845653547d0a0150d982e5016f",
        "title": "喜迁莺 凉云归去",
        "author": "高观国",
        "content": "凉云归去。\n再约着，晚来西楼风雨。\n水静帘阴，鸥闲菰影，秋到露汀烟浦。\n试省唤回幽恨，尽是愁边新句。\n倦登眺，动悲凉还在，残蝉吟处。\n凄楚。\n空见说，香锁雾扃，心似秋莲苦。\n宝瑟弹冰，玉台窥月，浅澹可怜偷聚。\n几时翠沟题叶，无复绣帘吹絮。\n鬓华晚，念庾郎情在，风流谁与。",
        "dynasty": "宋",
        "collection_info": null
    },
    {
        "uuid": "b743bf5eee5cfdb9610b073c72842cd7",
        "title": "菩萨蛮 春风吹绿湖边草",
        "author": "高观国",
        "content": "春风吹绿湖边草。\n春光依旧湖边道。\n玉勒锦障泥。\n少年游冶时。\n烟明花似绣。\n且醉旗亭酒。\n斜日照花西。\n归鸦花外啼。",
        "dynasty": "宋",
        "collection_info": null
    },
    {
        "uuid": "6fd9379584e8de1c102b1f3e584820f4",
        "title": "菩萨蛮 红云半压秋波碧",
        "author": "高观国",
        "content": "红云半压秋波碧。\n艳妆泣露娇啼色。\n佳梦入仙城。\n风流石曼卿。\n宫袍呼醉醒。\n休卷西风锦。\n明日粉香残。\n六朝烟水寒。",
        "dynasty": "宋",
        "collection_info": null
    },
    {
        "uuid": "27c6e06f3f72b88ae230395d823205bc",
        "title": "菩萨蛮 玉鳞熬出香凝软",
        "author": "高观国",
        "content": "玉鳞熬出香凝软。\n并刀断处冰丝颤。\n红缕间堆盘。\n轻明相映寒。\n纤柔分劝处。\n腻滑难停筋。\n一洗醉魂清。\n真成醒酒冰。",
        "dynasty": "宋",
        "collection_info": null
    },
    {
        "uuid": "7a136da31205cefee4dde9600a5acbfd",
        "title": "菩萨蛮 玉阑秋色知谁主",
        "author": "高观国",
        "content": "玉阑秋色知谁主。\n隔阑一架葡萄雨。\n绿藓怕啼螀。\n可堪宫漏长。\n乌丝吟古怨。\n清泪消尘砚。\n梦冷不成云。\n□峰峰外情。",
        "dynasty": "宋",
        "collection_info": null
    },
    {
        "uuid": "fdf8dcfd66fa2c1eddb77e095ee2ffe0",
        "title": "菩萨蛮 何须急管吹云暝",
        "author": "高观国",
        "content": "何须急管吹云暝。\n高寒滟滟开金饼。\n今夕不登楼。\n一年空过秋。\n桂花香雾冷。\n梧叶西风影。\n客醉倚河桥。\n清光愁玉箫。",
        "dynasty": "宋",
        "collection_info": null
    },
    {
        "uuid": "af9e9c60f53c479b36718ca0592bb1c6",
        "title": "菩萨蛮 云娇雪嫩羞相倚",
        "author": "高观国",
        "content": "云娇雪嫩羞相倚。\n凌波共酌春风醉。\n的皪玉台寒。\n肯教金盏单。\n只疑双蝶梦。\n翠袖和香拥。\n香外有鸳鸯。\n风流烟水乡。",
        "dynasty": "宋",
        "collection_info": null
    },
    {
        "uuid": "7b6149a8778ecfe4e6eb00e190bce932",
        "title": "青玉案 平生似欠西湖债",
        "author": "高观国",
        "content": "平生似欠西湖债。\n每拼了、金貂解。\n妩媚烟云多变态。\n雕鞍来处，画船归去，花柳春风隘。\n玉京相接蓬壶界。\n入画遥山翠分黛。\n苏小不来时节改。\n一堤风月，六桥烟水，鹭约鸥盟在。",
        "dynasty": "宋",
        "collection_info": null
    },
    {
        "uuid": "e36e30efa4e1d752f3f5522b00509195",
        "title": "醉落魄・一斛珠 钩帘翠湿",
        "author": "高观国",
        "content": "钩帘翠湿。\n寒江上、雨晴风急。\n乱峰低处明残日。\n雁字成行，写破暮天碧。\n故人天外长为客。\n倚阑一望情何极。\n新来得个归消息。\n去棹回舟，数过几千只。",
        "dynasty": "宋",
        "collection_info": null
    },
    {
        "uuid": "f08022090705d3aa4ce3ec05d7314de8",
        "title": "夜合花 斑驳云开",
        "author": "高观国",
        "content": "斑驳云开，蒙松雨过，海棠花外寒轻。\n湖山翠暖，东风正要新晴。\n又唤醒，旧游情。\n记年时、今日清明。\n隔花阴浅，香随笑语，特地逢迎。\n人生好景难并。\n依旧秋千巷陌，花月蓬瀛。\n春衫抖擞，馀香半染芳尘。\n念嫩约，杳难凭。\n被几声、啼鸟惊心。\n一庭芳草，危阑晚日，无限消凝。",
        "dynasty": "宋",
        "collection_info": null
    },
    {
        "uuid": "f898500473365baf299c55a06ef902e6",
        "title": "花心动 碧藓封枝",
        "author": "高观国",
        "content": "碧藓封枝，点寒英、疏疏玉清冰洁。\n梦忆旧家，春与新恩，曾映寿阳妆额。\n绿裙青袂南邻伴，应怪我、精神都别。\n恨衰晚、春风意思，顿成羞怯。\n犹念横斜性格。\n恼和靖吟魂，自来清绝。\n斜傍劲松，偷倚修篁，总是岁寒相识。\n绿阴结子当时意，到如今、芳心消歇。\n小桥夜，清愁倦陪澹月。",
        "dynasty": "宋",
        "collection_info": null
    },
    {
        "uuid": "417d7857253ec3edb2815bea418c7236",
        "title": "昭君怨 一棹莫愁烟艇",
        "author": "高观国",
        "content": "一棹莫愁烟艇。\n飞破玉壶清影。\n水溅粉绡寒。\n渺云鬟。\n不肯凌波微步。\n却载春愁归去。\n风澹楚魂惊。\n隔瑶京。",
        "dynasty": "宋",
        "collection_info": null
    },
    {
        "uuid": "c065db73745eb7c79aed88a4d14aa3ff",
        "title": "杏花天 霁烟消处寒犹嫩",
        "author": "高观国",
        "content": "霁烟消处寒犹嫩。\n乍门巷、愔愔昼永。\n池塘芳草魂初醒。\n秀句吟春未稳。\n仙源阻、春风瘦损。\n又燕子、来无芳信。\n小桃也自知人恨。\n满面羞红难问。",
        "dynasty": "宋",
        "collection_info": null
    },
    {
        "uuid": "fa059cd8f77386943c8f01a0c3c25155",
        "title": "杏花天 远山学得修眉翠",
        "author": "高观国",
        "content": "远山学得修眉翠。\n看眉展、春愁无际。\n雨痕半湿东风外。\n不管梨花有泪。\n西园路、青鞋暗记。\n怕行入、秋千径里。\n一春多少相思意。\n说与新来燕子。",
        "dynasty": "宋",
        "collection_info": null
    },
    {
        "uuid": "8b24b57251215c239ae5f825d3a42553",
        "title": "杏花天 花凝露湿燕脂透",
        "author": "高观国",
        "content": "花凝露湿燕脂透。\n是彩笔、丹青染就。\n粉绡帕入班姬手。\n舒卷清寒时候。\n春禽静、来窥晴昼。\n问冷落、芳心知否。\n不愁院宇东风骤。\n日日娇红如旧。",
        "dynasty": "宋",
        "collection_info": null
    },
    {
        "uuid": "d8281593e802d9dbdf5f49c67aef569d",
        "title": "杏花天 玉坛消息春寒浅",
        "author": "高观国",
        "content": "玉坛消息春寒浅。\n露红玉、娇生靓艳。\n小怜鬓湿燕脂染。\n只隔粉墙相见。\n花阴外、故宫梦远。\n想未识、莺莺燕燕。\n飘零翠径红千点。\n桃李春风已晚。",
        "dynasty": "宋",
        "collection_info": null
    },
    {
        "uuid": "2709b778ccfe78b6916abf1927d59638",
        "title": "祝英台近 拥红妆",
        "author": "高观国",
        "content": "拥红妆，翻翠盖，花影暗南浦。\n波面澄霞，兰艇采香去。\n有人水溅红裙，相招晚醉，正月上、凉生风露。\n两凝伫。\n别后歌断云闲，娇姿黯无语。\n魂梦西风，端的此心苦。\n遥想芳脸轻颦，凌波微步，镇输与、沙边鸥鹭。",
        "dynasty": "宋",
        "collection_info": null
    },
    {
        "uuid": "47077b4a2b785cf96b7f4c6871242fbf",
        "title": "祝英台近 一窗闲",
        "author": "高观国",
        "content": "一窗闲，孤烬冷，独自个春睡。\n绣被熏香，不似旧风味。\n静听滴滴檐声，惊愁搅梦，更不管、庾郎心碎。\n念芳意。\n一并十日春寒，梅花煞憔悴。\n懒做新词，春在可怜里。\n几时挑菜踏青，云沈雨断，尽分付、楚天之外。",
        "dynasty": "宋",
        "collection_info": null
    },
    {
        "uuid": "ceef560528dc1acf5c1e77f6e2ea56b2",
        "title": "江城子 绿丛篱菊点娇黄",
        "author": "高观国",
        "content": "绿丛篱菊点娇黄。\n过重阳。\n转愁伤。\n风急天高，归雁不成行。\n此去郎边知近远，秋水阔，碧天长。\n郎心如妾妾如郎。\n两离肠。\n一思量。\n春到春愁，秋色亦凄凉。\n近得新词知怨妾，无处诉，泣兰房。",
        "dynasty": "宋",
        "collection_info": null
    },
    {
        "uuid": "bf712487aea4bb042050da55ef21757a",
        "title": "生查子 野泉春吐芽",
        "author": "高观国",
        "content": "野泉春吐芽，泥湿随飞燕。\n碧涧一杯羹，夜韭无人翦。\n玉钗和露香，鹅管随春软。\n野意重殷勤，持以君王献。",
        "dynasty": "宋",
        "collection_info": null
    },
    {
        "uuid": "85142b21a6955b2e0b3b324e9a40567a",
        "title": "生查子 芙蓉羞粉香",
        "author": "高观国",
        "content": "芙蓉羞粉香，倚竹窥烟霁。\n眼带楚波寒，骨艳春风醉。\n谁传侧帽情，想解遗鞭意。\n红叶可怜秋，不寄相思字。",
        "dynasty": "宋",
        "collection_info": null
    },
    {
        "uuid": "e0df5c7241a7754653678b2ac6ad294b",
        "title": "生查子 蓬莱一捻云",
        "author": "高观国",
        "content": "蓬莱一捻云，彻骨龙涎染。\n风味韵而芳，笑语柔而婉。\n花娇绿鬓寒，酒凝清歌怨。\n翠幄已烟浓，银烛重休翦。",
        "dynasty": "宋",
        "collection_info": null
    },
    {
        "uuid": "ff00178ded84be00c47148dd2565dacf",
        "title": "生查子 春笼云润香",
        "author": "高观国",
        "content": "春笼云润香，露湿青蛟瘦。\n偷学汉宫妆，舞彻霓裳后。\n酥胸紫领巾，冰翦柔荑手。\n有意入罗囊，不肯成春酒。",
        "dynasty": "宋",
        "collection_info": null
    },
    {
        "uuid": "14226f10d6afe10e015000c6a14b5ccc",
        "title": "生查子 飞花澹澹风",
        "author": "高观国",
        "content": "飞花澹澹风，破暖疏疏雨。\n香润玉阶尘，翠湿纱窗雾。\n钿筝离雁行，宝箧留钗股。\n惟有凤楼魂，夜夜江南路。",
        "dynasty": "宋",
        "collection_info": null
    },
    {
        "uuid": "a9c7460856f780c2211780132ba37165",
        "title": "生查子 香惊楚驿寒",
        "author": "高观国",
        "content": "香惊楚驿寒，瘦倚湘筠暮。\n一笛已黄昏，片月尤清楚。\n沈沈冰玉魂，漠漠烟云浦。\n酸泪不成弹，又向春心聚。",
        "dynasty": "宋",
        "collection_info": null
    },
    {
        "uuid": "a6fa9d423c864162f090ec8193c44c67",
        "title": "解连环 露条烟叶",
        "author": "高观国",
        "content": "露条烟叶。\n惹长亭旧恨，几番风月。\n爱细缕、先窣轻黄，渐拂水藏鸦，翠阴相接。\n纤软风流，眉黛浅、三眠初歇。\n奈年华又晚，萦绊游蜂，絮飞晴雪。\n依依灞桥怨别。\n正千丝万绪，难禁愁绝。\n怅岁久、应长新条，念曾系花骢，屡停兰楫。\n弄影摇晴，恨闲损、春风时节。\n隔邮亭，故人望断，舞腰瘦怯。",
        "dynasty": "宋",
        "collection_info": null
    },
    {
        "uuid": "26db23455aed1381ee6f7f7ac3200fba",
        "title": "解连环 浪摇新绿",
        "author": "高观国",
        "content": "浪摇新绿。\n漫芳洲翠渚，雨痕初足。\n荡霁色、流入横塘，看风外漪漪，皱纹如縠。\n藻荇萦回，似留恋、鸳飞鸥浴。\n爱娇云蘸色，媚日挼蓝，远迷心目。\n仙源漾舟岸曲。\n照芳容几树，香浮红玉。\n记那回、西洛桥边，裙翠传情，玉纤轻掬。\n三十六陂，锦鳞渺、芳音难续。\n隔垂阳，故人望断，浸愁万斛。",
        "dynasty": "宋",
        "collection_info": null
    },
    {
        "uuid": "fdf5f1a2ec6f76f35ce76b6f02142b87",
        "title": "烛影摇红 别浦潮平",
        "author": "高观国",
        "content": "别浦潮平，远村帆落烟江冷。\n征鸿相唤着行飞，不耐霜风紧。\n雪意垂垂未定。\n正惨惨、云横冻影。\n酒醒情绪，日晚登临，凄凉谁问。\n行乐京华，软红不断香尘喷。\n试将心事卜归期，终是无凭准。\n寥落年华将尽。\n误玉人、高楼凝恨。\n第一休负，西子湖边，江梅春信。",
        "dynasty": "宋",
        "collection_info": null
    },
    {
        "uuid": "b4cffb540d1718f8c1ff96163bbf80ab",
        "title": "忆秦娥 栖乌惊",
        "author": "高观国",
        "content": "栖乌惊。\n隔窗月色寒于冰。\n寒于冰。\n澹移梅影，冷印疏棂。\n幽香未觉魂先清。\n无端勾起相思情。\n相思情。\n恼人无睡，直到天明。",
        "dynasty": "宋",
        "collection_info": null
    },
    {
        "uuid": "43da25c750585316ea47bc00a1f1a7cf",
        "title": "忆秦娥 歌声闲",
        "author": "高观国",
        "content": "歌声闲。\n兰舟只隔芙蓉湾。\n芙蓉湾。\n扇摇波影，风卷云鬟。\n馀音袅袅留馀欢。\n双鸳飞处传情难。\n传情难。\n曲终人去，愁寄湖山。",
        "dynasty": "宋",
        "collection_info": null
    },
    {
        "uuid": "afbeb3f4001b864f17097c70da796abd",
        "title": "清平乐 盘枝翦翠",
        "author": "高观国",
        "content": "盘枝翦翠。\n叶叶西风意。\n吹上玉人云□底。\n无限新凉气味。\n飘萧露卷烟柔。\n绝怜不逐宫流。\n寄语多情宋玉，悲秋得似宜秋。",
        "dynasty": "宋",
        "collection_info": null
    },
    {
        "uuid": "d773b9cde492add05d0f6acd5bd021f0",
        "title": "清平乐 春蒲雨湿",
        "author": "高观国",
        "content": "春蒲雨湿。\n燕子低飞急。\n云压前山群翠失。\n烟水满湖轻碧。\n小莲相见湾头。\n清寒不到青楼。\n请上琵琶弦索，今朝破得春愁。",
        "dynasty": "宋",
        "collection_info": null
    },
    {
        "uuid": "5cb9922ac3b15eb77ae1109d838c1a6a",
        "title": "更漏子 玉箫闲",
        "author": "高观国",
        "content": "玉箫闲，清韵咽。\n人倚画兰愁绝。\n云恼月，月羞云。\n半溪梅影昏。\n恨春风，萧散后。\n夜夜数残更漏。\n情悄悄，思依依。\n天寒一雁飞。",
        "dynasty": "宋",
        "collection_info": null
    },
    {
        "uuid": "5ff4e04745448a2539c2df4b23d44494",
        "title": "东风第一枝 玉洁生英",
        "author": "高观国",
        "content": "玉洁生英，冰清孕秀，一枝天地春早。\n素盟江国芳寒，旧约汉宫梦晓。\n溪桥独步，看洒落、仙人风表。\n似妙句、何逊扬州，最惜细吟清峭。\n香暗度、照影波渺。\n春暗寄、付情云杳。\n爱随青女横陈，更怜素娥窈窕。\n调羹雅意，好赞助、清时廊庙。\n羡韵高、只有松筠，共结岁寒难老。",
        "dynasty": "宋",
        "collection_info": null
    },
    {
        "uuid": "6f6274473991aa3242eeddf8601f5b02",
        "title": "东风第一枝 烧色回青",
        "author": "高观国",
        "content": "烧色回青，冰痕绽白，娇云先酿酥雨。\n纵寒不压葭尘，应时已鞭黛土。\n东君入夜，怕预恼、诗边心绪。\n意转新，无奈吟魂，醉里已题春句。\n香梦醒、几花暗吐。\n绿睡起、几丝偷舞。\n酒醅清惜重斟，菜甲嫩怜细缕。\n玉纤彩胜，愿岁岁、春风相遇。\n要等得、明日新晴，第一待寻芳去。",
        "dynasty": "宋",
        "collection_info": null
    },
    {
        "uuid": "5a00f9401b138dc44092a7584187f7ee",
        "title": "摊破浣溪沙・山花子 袅袅天风响佩环",
        "author": "高观国",
        "content": "袅袅天风响佩环。\n鹊桥有女夜乘鸾。\n也恨别多相见少，似人间。\n银浦无声云路渺，金风有信玉机闲。\n生怕河梁分袂处，晓光寒。",
        "dynasty": "宋",
        "collection_info": null
    },
    {
        "uuid": "9916d591288c0f279d7b679c3612c48b",
        "title": "浣溪沙 遮坐银屏度水沈",
        "author": "高观国",
        "content": "遮坐银屏度水沈。\n障风罗幕皱泥金。\n日迟宫院静愔愔。\n繁杏半窥红日薄，小怜低唱绿窗深。\n试拈犀管写春心。",
        "dynasty": "宋",
        "collection_info": null
    },
    {
        "uuid": "d006d3086497daa1bdfe407c45000f6c",
        "title": "浣溪沙 魂是湘云骨是兰",
        "author": "高观国",
        "content": "魂是湘云骨是兰。\n春风冰玉注芳颜。\n谁招仙子在人间。\n溅水裙儿香雾皱，唾花衫子碧云寒。\n洞箫声绝却骖鸾。",
        "dynasty": "宋",
        "collection_info": null
    },
    {
        "uuid": "460122bb9da3a1e57bce903f72f20897",
        "title": "浣溪沙 偷得韩香惜未烧",
        "author": "高观国",
        "content": "偷得韩香惜未烧。\n吹箫人在月明桥。\n草芳似待玉骢骄。\n吹絮绣帘春澹澹，隔香罗帐夜迢迢。\n楚魂须着楚词招。",
        "dynasty": "宋",
        "collection_info": null
    },
    {
        "uuid": "abaf28592582b567be8b96a5e93fa9ec",
        "title": "浣溪沙 云外峰峦翠欲埋",
        "author": "高观国",
        "content": "云外峰峦翠欲埋。\n雨沾黄叶湿青鞋。\n小惊春色入寒荄。\n风月愁新空雁字，神仙梦冷忆鸾钗。\n凄凉不是好情怀。",
        "dynasty": "宋",
        "collection_info": null
    },
    {
        "uuid": "6fb4a7db99e6c0b8edfd4611f244feba",
        "title": "浣溪沙 一色烟云澹不消",
        "author": "高观国",
        "content": "一色烟云澹不消。\n两峰眉黛为谁娇。\n春寒犹占木兰桡。\n燕子似甘愁寂寞，海棠未肯醉妖娆。\n小园嫩约尚萧条。",
        "dynasty": "宋",
        "collection_info": null
    },
    {
        "uuid": "662b3cfad6db7cc1109a75165926eb4e",
        "title": "兰陵王 凤箫咽",
        "author": "高观国",
        "content": "凤箫咽。\n花底寒轻夜月。\n兰堂静，香雾翠深，曾与瑶姬恨轻别。\n罗巾泪暗叠。\n情人歌声怨切。\n殷勤意，欲去又留，柳色和愁为重折。\n十年迥凄绝。\n念髻怯瑶簪，衣褪香雪。\n双鳞不渡烟江阔。\n自春来人见，水边花外，羞倚东风翠袖怯。\n正愁恨时节。\n南陌。\n阻金勒。\n甚望断青禽，难倩红叶。\n春愁欲解丁香结。\n整新欢罗带，旧香宫箧。\n凄凉风景，待见了，尽向说。",
        "dynasty": "宋",
        "collection_info": null
    },
    {
        "uuid": "4bd5ae3a6d096585766f89501df28eeb",
        "title": "兰陵王 洒虚阁",
        "author": "高观国",
        "content": "洒虚阁。\n幂幂天垂似幕。\n春寒峭，吹断万丝，湿影和烟暗帘箔。\n清愁晚来觉。\n佳景愔愔过却。\n芳郊外，莺恨燕愁，不管秋千冷红索。\n行云楚台约。\n念今古凝情，朝暮如昨。\n啼红湿翠春情薄。\n谩一犁江上，半篙堤外，勾引轻阴趁暮角。\n正孤绪寂寞。\n斑驳。\n止还作。\n听点点檐声，沈沈春酌。\n只愁入夜东风恶。\n怕催教花放，趁将花落。\n冥冥烟草，梦正远，恨怎托。",
        "dynasty": "宋",
        "collection_info": null
    },
    {
        "uuid": "cf9fdf2e4f151ed585ed85b0dd61351a",
        "title": "水龙吟 旧家心绪如云",
        "author": "高观国",
        "content": "旧家心绪如云，乍舒乍卷初无定。\n西郊载雨，东城隔雾，还开晴景。\n爱恼花阴，喜移月地，朦胧清影。\n任无心有意，溶溶曳曳，萧散处、有谁问。\n朝暮如今难准。\n枉教他、惜春人恨。\n远峰依旧，前踪何在，有时愁凝。\n此兴飘然，不妨吹断，一川轻暝。\n待良宵，再入高唐梦里，觅巫阳信。",
        "dynasty": "宋",
        "collection_info": null
    },
    {
        "uuid": "c247cc24cc6643409804987587bf21a6",
        "title": "水龙吟 道山玉府真仙",
        "author": "高观国",
        "content": "道山玉府真仙，去年再履论思地。\n西清禁域，眷深名重，年高身退。\n玉振金声，水增川涌，德兼才贵。\n爱知章引去，安车稳驾，轩冕付、谈笑外。\n兰玉孙枝竞秀，奉亲欢、莱衣同戏。\n蓬莱东接，苎萝西顾，三山耸翠。\n赐杖清朝，命堂绿野，放怀高致。\n似太公出将，卫公入相，为苍生起。",
        "dynasty": "宋",
        "collection_info": null
    },
    {
        "uuid": "7208751673ed09ee3a43134a91162ac6",
        "title": "水龙吟 夜来曾跨青虬",
        "author": "高观国",
        "content": "夜来曾跨青虬，海风袅袅吹襟袖。\n蓬莱误入，群仙争问，刘郎安否。\n玉尘冰壶，日庭星角，孕成奇秀。\n看丹分宝鼎，箓传秘箧，闻重寄、长生酒。\n归梦惊回晓漏。\n正长庚、辉躔南斗。\n祥开华旦，菊香秋杪，枨黄霜后。\n笔扫龙蛇，句裁螭锦，俊才谁右。\n看功勋绣衮，家声再振，数千龄寿。",
        "dynasty": "宋",
        "collection_info": null
    },
    {
        "uuid": "950183178f4a5808e693647a1d268187",
        "title": "声声慢 壶天不夜",
        "author": "高观国",
        "content": "壶天不夜，宝炷生香，光风荡摇金碧。\n月滟冰痕，花外峭寒无力。\n歌传翠帘尽卷，误惊回、瑶台仙迹。\n禁漏促，拼千金一刻，未酬佳夕。\n卷地香尘不断，最得意、输他五陵狂客。\n楚柳吴梅，无限眼边春色。\n鲛绡暗中寄与，待重寻、行云消息。\n乍醉醒，怕南楼、吹断晓笛。",
        "dynasty": "宋",
        "collection_info": null
    },
    {
        "uuid": "881a545ddc7e22820137f8f974bcdd2e",
        "title": "隔浦莲・隔浦莲近拍 银湾初霁暮雨",
        "author": "高观国",
        "content": "银湾初霁暮雨。\n鹊赴秋期去。\n浅月窥清夜，凉生一天风露。\n纤巧云暗度。\n河桥路。\n缥缈乘鸾女。\n正容与。\n西厢旧约，玉娇谁见私语。\n柔情不尽，好似冰绡云缕。\n回首天涯又怨阻。\n无语。\n西风魂断机杼。",
        "dynasty": "宋",
        "collection_info": null
    },
    {
        "uuid": "489ea2591013373aaabf14b4ec86190a",
        "title": "思佳客 入手西风意已羞",
        "author": "高观国",
        "content": "入手西风意已羞。\n不须玉斧为重修。\n扑萤凉夜沈沈月，障面清歌澹澹秋。\n休弃置，且迟留。\n可怜又向箧中收。\n莫教暗损乘鸾女，汉殿凄凉万古愁。",
        "dynasty": "宋",
        "collection_info": null
    },
    {
        "uuid": "a6e5caeb53cd8152ad02836299f233a2",
        "title": "思佳客 写出梨花雨后晴",
        "author": "高观国",
        "content": "写出梨花雨后晴。\n凝脂洗尽见天真。\n春从翠髻堆边见，娇自红绡脱处生。\n天宝梦，马嵬尘。\n断魂无复到华清。\n恰如伫立东风里，犹听霓裳羯鼓声。",
        "dynasty": "宋",
        "collection_info": null
    },
    {
        "uuid": "146a1b09d3689a42815db269193b41cf",
        "title": "思佳客 有约湖山却解襟",
        "author": "高观国",
        "content": "有约湖山却解襟。\n昼眠占得一庭深。\n树边风色寒滋味，愁里年华雁信音。\n惊楚梦，听瑶琴。\n黄花尚可伴孤斟。\n断云万一成疏雨，却向湖边看晚阴。",
        "dynasty": "宋",
        "collection_info": null
    },
    {
        "uuid": "23c7766c55d8c672fb577df70387e0ea",
        "title": "思佳客 翦翠衫儿稳四停",
        "author": "高观国",
        "content": "翦翠衫儿稳四停。\n最怜一曲凤箫吟。\n同心罗帕轻藏素，合字香囊半影金。\n春思悄，昼窗深。\n谁能拘束少年心。\n莺来惊碎风流胆，踏动樱桃叶底铃。",
        "dynasty": "宋",
        "collection_info": null
    },
    {
        "uuid": "9205c191aa7a69189204268f9ee25474",
        "title": "思佳客 不肯楼边着画船",
        "author": "高观国",
        "content": "不肯楼边着画船。\n载将诗酒入风烟。\n浪花溅白疑飞鹭，荷芰藏红似小莲。\n醒醉梦，唤吟仙。\n先秋一叶莫惊蝉。\n白云乡里温柔远，结得清凉世界缘。",
        "dynasty": "宋",
        "collection_info": null
    },
    {
        "uuid": "5bea16964f839525c35c1123fc3c4ded",
        "title": "思佳客 白玉楼台知几重",
        "author": "高观国",
        "content": "白玉楼台知几重。\n夜来望断广寒宫。\n一分乍阙婵娟影，二八尤宜冰雪容。\n云鬓露，玉钗风。\n水晶帘幕正玲珑。\n殷勤再为天香醉，可惜清光付晓钟。",
        "dynasty": "宋",
        "collection_info": null
    },
    {
        "uuid": "39deed793b9a286bc226aa7160cee41f",
        "title": "永遇乐 浅晕修娥",
        "author": "高观国",
        "content": "浅晕修娥，脆痕红粉，犹记窥户。\n香断帘空，尘生砌冷，谁唤青鸾舞。\n春风花信，秋宵月约，历历此心曾许。\n衔芳恨、千年怨结，玉骨未应成土。\n木兰艇子，莫愁何在，谩系寒江烟树。\n事逐云沈，情随佩冷，短梦分今古。\n一杯遥夜，孤光难晓，多少碎人肠处。\n空凄黯、西风细雨，尽吹泪去。",
        "dynasty": "宋",
        "collection_info": null
    },
    {
        "uuid": "dee56ef81d816705b3d105de4bfa3a0d",
        "title": "玲珑四犯 水外轻阴",
        "author": "高观国",
        "content": "水外轻阴，做弄得飞云，吹断晴絮。\n驻马桥西，还系旧时芳树。\n不见翠陌寻春，每问着、小桃无语。\n恨燕莺、不识闲情，却隔乱红飞去。\n少年曾识春风意，到如今、怨怀难诉。\n魂惊冉冉江南远，烟草愁如许。\n此意待写翠笺，奈断肠、都无新句。\n问甚时、舞凤歌鸾，花里再看仙侣。",
        "dynasty": "宋",
        "collection_info": null
    },
    {
        "uuid": "785c0338b575c89a2dec9be05c839d6e",
        "title": "御街行 香波半窣深深院",
        "author": "高观国",
        "content": "香波半窣深深院。\n正日上、花阴浅。\n青丝不动玉钩闲，看翠额、轻笼葱茜。\n莺声似隔，篆醒微度，爱横影、参差满。\n那回低挂朱阑畔。\n念闲损、无人卷。\n窥春偷倚不胜情，彷佛见、如花娇面。\n纤柔缓揭，瞥然飞去，不似春风燕。",
        "dynasty": "宋",
        "collection_info": null
    },
    {
        "uuid": "78f0561504ba9ec1caec8fbcfac2aa45",
        "title": "御街行 藤筠巧织花纹细",
        "author": "高观国",
        "content": "藤筠巧织花纹细。\n称稳步、如流水。\n踏青陌上雨初晴，嫌怕湿、文鸳双履。\n要人送上，逢花须住，才过处、香风起。\n裙儿挂在帘儿底。\n更不把、窗儿闭。\n红红白白簇花枝，恰称得、寻春芳意。\n归来时晚，纱笼引道，扶下人微醉。",
        "dynasty": "宋",
        "collection_info": null
    },
    {
        "uuid": "67d23af3a1c4cbfbdd802f7cb3d1796f",
        "title": "霜天晓角 春云粉色",
        "author": "高观国",
        "content": "春云粉色。\n春水和云湿。\n试问西湖杨柳，东风外、几丝碧。\n望极。\n连翠陌。\n兰桡双桨急。\n欲访莫愁何处，旗亭在、画桥侧。",
        "dynasty": "宋",
        "collection_info": null
    },
    {
        "uuid": "d3fbbe1a210f72d3b90d2b486f0ae11f",
        "title": "霜天晓角 炉烟浥浥",
        "author": "高观国",
        "content": "炉烟浥浥。\n花露蒸沈液。\n不用宝钗翻炷，闲窗下、袅轻碧。\n醉拍。\n罗袖惜。\n春风偷染得。\n占取风流声价，韩郎是、旧相识。",
        "dynasty": "宋",
        "collection_info": null
    },
    {
        "uuid": "638f45b996af0c7947577f6af8e4516f",
        "title": "霜天晓角 霜清水碧",
        "author": "高观国",
        "content": "霜清水碧。\n冷浸红云湿。\n休说季伦锦帐，山南岸、更花密。\n露滴。\n空翠幂。\n两峰开霁色。\n不为浓妆一醉，西风帽、为谁侧。",
        "dynasty": "宋",
        "collection_info": null
    },
    {
        "uuid": "72b7ab5d11a48c495a12f64d2fe9a32b",
        "title": "眼儿媚 轻云终被断云留",
        "author": "高观国",
        "content": "轻云终被断云留。\n不肯放春愁。\n翠楼旧倚，粉墙重见，歌酒风流。\n今朝毕竟吟情澹，芳意未全酬。\n东风向晚，莺花有意，吹转船头。",
        "dynasty": "宋",
        "collection_info": null
    },
    {
        "uuid": "f8cb15feafc7ea99cbfaa0aec97bbf5d",
        "title": "卜算子 屈指数春来",
        "author": "高观国",
        "content": "屈指数春来，弹指惊春去。\n檐外蛛丝网落花，也要留春住。\n几日喜春晴，几夜愁春雨。\n十二雕窗六曲屏，题遍伤春句。",
        "dynasty": "宋",
        "collection_info": null
    },
    {
        "uuid": "833db53d8582bccdc681aafc058394c0",
        "title": "西江月 小舫半帘山色",
        "author": "高观国",
        "content": "小舫半帘山色，断桥两岸秋阴。\n芙蓉消息已愁深。\n红染云机翠锦。\n几度烟波共酌，半生风月关心。\n飞来鸥鹭是知音。\n一笑歌边醉醒。",
        "dynasty": "宋",
        "collection_info": null
    },
    {
        "uuid": "3ec344e784e502c6f59afc78e41fde05",
        "title": "点绛唇 天外青鸾",
        "author": "高观国",
        "content": "天外青鸾，几时常向人间住。\n断歌零舞。\n月上桐阴暮。\n憔悴潘郎，不解为花主。\n知何处。\n梦云愁雨。\n怕向西楼去。",
        "dynasty": "宋",
        "collection_info": null
    },
    {
        "uuid": "a729efb821cf1f33ac828fae54edfb56",
        "title": "点绛唇 钓月蓬闲",
        "author": "高观国",
        "content": "钓月蓬闲，载诗却向旗亭醉。\n翠蒲阴外。\n莫放双鸥起。\n水佩仙裳，酒落烟云意。\n来相试。\n玉绡新制。\n要写蓬壶记。",
        "dynasty": "宋",
        "collection_info": null
    },
    {
        "uuid": "fb38d68960f055cbb95d4577671f88b6",
        "title": "踏莎行 水减堤痕",
        "author": "高观国",
        "content": "水减堤痕，秋生屐齿。\n瘦筇唤起登高意。\n翠烟微冷梦凄凉，黄花香晚人憔悴。\n怀古风流，悲秋情味。\n紫萸劝入旗亭醉。\n玉人相见说新愁，可怜又湿西风泪。",
        "dynasty": "宋",
        "collection_info": null
    },
    {
        "uuid": "6e7fff56a4fa7e08a659b2f692763559",
        "title": "踏莎行 花染烟香",
        "author": "高观国",
        "content": "花染烟香，柳摇风翠。\n春工写出清明意。\n翠湾还趁画船开，粉墙到处骄骢系。\n歌唤红裙，酒招青旆。\n吟情又许春风醉。\n何妨日日烂芳游，今宵先向西城睡。",
        "dynasty": "宋",
        "collection_info": null
    },
    {
        "uuid": "d8ccc58cb86360a77365a8812fd2d17d",
        "title": "恋绣衾 碧梧偷恋小窗阴",
        "author": "高观国",
        "content": "碧梧偷恋小窗阴。\n恨芭蕉、不展寸心。\n暗语近、阳台远，奈秋宵、砧断漏沈。\n月明欲教吹箫去。\n隔骖鸾、空留怨音。\n从此是、天涯阻，这一场、愁梦更深。",
        "dynasty": "宋",
        "collection_info": null
    },
    {
        "uuid": "12df739cb09c23af37a90bf231a78f54",
        "title": "风入松 卷帘日日恨春阴",
        "author": "高观国",
        "content": "卷帘日日恨春阴。\n寒食新晴。\n马蹄只向南山去，长桥爱、花柳多情。\n红外风娇日暖，翠边水秀山明。\n杜郎歌酒过平生。\n到处蓬瀛。\n醉魂不入重城晚，浓欢寄、桃叶桃根。\n绣被嫩寒清晓，莺声唤醒春酲。",
        "dynasty": "宋",
        "collection_info": null
    },
    {
        "uuid": "15d01f2193c8809dc95851b87c50c046",
        "title": "风入松 粉娇曾隔翠帘看",
        "author": "高观国",
        "content": "粉娇曾隔翠帘看。\n横玉声寒。\n夜深不管柔荑冷，樱朱度、香喷云鬟。\n霜月摇摇吹落，梅花簌簌惊残。\n萧郎且放凤箫闲。\n何处骖鸾。\n静听三弄霓裳罢，魂飞断、愁里关山。\n三十六宫天近，念奴却在人间。",
        "dynasty": "宋",
        "collection_info": null
    },
    {
        "uuid": "ac867307d9d6276115b99e0452724f68",
        "title": "南乡子 直柱倚冰弦",
        "author": "高观国",
        "content": "直柱倚冰弦。\n曾见胡儿马上弹。\n却笑琵琶风韵古，溅溅。\n想像湘妃水一帘。\n塞恨曲中传。\n两摺琴丝费玉纤。\n不似江南风月好，厌厌。\n拍手齐看舞袖边。",
        "dynasty": "宋",
        "collection_info": null
    },
    {
        "uuid": "42d408495695a14b81ad99ada88839f2",
        "title": "洞仙歌 轻痕浅晕",
        "author": "高观国",
        "content": "轻痕浅晕。\n偷染春风面。\n恰似西施影儿现。\n拟新妆、临槛一段天真，闲态度，长恁香娇玉软。\n从今怀袖里，不暂相离，似笑如颦任舒卷。\n顾芳容不老，只似如今，娇不语、无奈情深意远。\n便雨隔云疏暂分携，也时展丹青，见伊一见。",
        "dynasty": "宋",
        "collection_info": null
    },
    {
        "uuid": "ab8f684d0d2ce6daf61100377a8e2897",
        "title": "柳梢青 翠拂晴波",
        "author": "高观国",
        "content": "翠拂晴波，烟垂古岸，灞桥春色。\n斜带鸦啼，乱萦莺梦，愁丝如织。\n为怜张绪风流，正瘦损、宫腰褪碧。\n绽绾同心，留连不住，天涯行客。",
        "dynasty": "宋",
        "collection_info": null
    },
    {
        "uuid": "b640ca233af51b97442c93ac384c4e7f",
        "title": "少年游 春风吹碧",
        "author": "高观国",
        "content": "春风吹碧，春云映绿，晓梦入芳裀。\n软衬飞花，远连流水，一望隔香尘。\n萋萋多少江南恨，翻忆翠罗裙。\n冷落闲门，凄迷古道，烟雨正愁人。",
        "dynasty": "宋",
        "collection_info": null
    },
    {
        "uuid": "b171f67783596df3e7f1d08222f43919",
        "title": "诉衷情 西楼杨柳未胜烟",
        "author": "高观国",
        "content": "西楼杨柳未胜烟。\n寒峭落梅天。\n东风渡头波晚，一棹木兰船。\n花态度，酒因缘。\n只春怜。\n屏开山翠，雨怯云娇，尽付愁边。",
        "dynasty": "宋",
        "collection_info": null
    },
    {
        "uuid": "44ebc6b1ecacfc2919fbda2518a6195d",
        "title": "夜行船 翦水天风吹醉醒",
        "author": "高观国",
        "content": "翦水天风吹醉醒。\n高楼外、冻云愁凝。\n袖口香寒，歌喉春暖，不管雁边寒紧。\n琼屑瑶花飞碎影。\n应须待、玉田千顷。\n小约梅英，教吟柳絮，春在绣红鸳锦。",
        "dynasty": "宋",
        "collection_info": null
    },
    {
        "uuid": "f2bddf6c2529a6baf32cef10c2bf29bc",
        "title": "满江红 击碎空明",
        "author": "高观国",
        "content": "击碎空明，沧浪晚、棹歌飞入。\n西山外、紫霞吹断，赤尘无迹。\n飞上冰轮凉世界，唤回天籁清肌骨。\n看骊珠、影堕冷光斜，蛟龙窟。\n长啸外，纶巾侧。\n轻露下，纤絺湿。\n听洞箫声在，卧虹阴北。\n十万江妃留醉梦，二三沙鸟惊吟魄。\n任天河、落尽玉杯空，东方白。",
        "dynasty": "宋",
        "collection_info": null
    },
    {
        "uuid": "490fc296689ab4b51527bcb46734b13c",
        "title": "酹江月・念奴娇 万岩灵秀",
        "author": "高观国",
        "content": "万岩灵秀，拱崇台飞观，凭陵千尺。\n清磬一声帘幕冷，无复宫娃消息。\n响屉廊空，采香径古，尘土成遗迹。\n石闲松老，断云空锁愁寂。\n专宠谁比轻颦，楚腰吴艳，一笑无颜色。\n风月荒凉罗绮梦，输与扁舟归客。\n舞阕歌残，国倾人去，青草埋香骨。\n五湖波淼，远空依旧涵碧。",
        "dynasty": "宋",
        "collection_info": null
    },
    {
        "uuid": "19413906f39936d5142528116c6d0761",
        "title": "谒金门 烟墅暝",
        "author": "高观国",
        "content": "烟墅暝。\n隔断仙源芳径。\n雨歇花梢魂未醒。\n湿红如有恨。\n别后香车谁整。\n怪得画桥春静。\n碧涨平湖三十顷。\n归云何处问。",
        "dynasty": "宋",
        "collection_info": null
    },
    {
        "uuid": "7af66dbf89e36f0827ab043e091d8214",
        "title": "留春令 断霞低映",
        "author": "高观国",
        "content": "断霞低映，小桥流水，一川平远。\n柳影人家起炊烟，彷佛似、江南岸。\n马上东风吹醉面。\n问此情谁管。\n花里清歌酒边情，问何日、重相见。",
        "dynasty": "宋",
        "collection_info": null
    },
    {
        "uuid": "7aed81e2cb6dee2c9fab81a04d5727ab",
        "title": "留春令 粉绡轻试",
        "author": "高观国",
        "content": "粉绡轻试，绿裙微褪，吴姬娇小。\n一点清香着芳魂，便添起、春怀抱。\n玉脸窥人舒浅笑。\n寄此情天渺。\n酒醒罗浮角声寒，正月挂、南枝晓。",
        "dynasty": "宋",
        "collection_info": null
    },
    {
        "uuid": "a48f4bfb683851e39da833d7b8662f5f",
        "title": "留春令 玉清冰瘦",
        "author": "高观国",
        "content": "玉清冰瘦，洗妆初见，春风头面。\n等得黄昏月溪寒，爱顾影、临清浅。\n历尽冰霜空羞怨。\n怨粉香消减。\n江北江南旧情多，奈笛里、关山远。",
        "dynasty": "宋",
        "collection_info": null
    },
    {
        "uuid": "dd1429b0c468ab63f8a8ff15b402914d",
        "title": "留春令 玉妃春醉",
        "author": "高观国",
        "content": "玉妃春醉，夜寒吹堕，江南风月。\n一自情留馆娃宫，在竹外、尤清绝。\n贪睡开迟风韵别。\n向杏花休说。\n角冷黄昏艳歌残，怕惊落、燕脂雪。",
        "dynasty": "宋",
        "collection_info": null
    },
    {
        "uuid": "3b2c790f622ed7fac1da6c3b221de806",
        "title": "太常引 玉肌轻衬碧霞衣",
        "author": "高观国",
        "content": "玉肌轻衬碧霞衣。\n似争驾、翠鸾飞。\n羞问武陵溪，笑女伴、东风醉时。\n不飘红雨，不贪青子，冷澹却相宜。\n春晚涌金池，问一片、将愁寄谁。",
        "dynasty": "宋",
        "collection_info": null
    },
    {
        "uuid": "35e14c19353a1891a755218201303e83",
        "title": "浪淘沙 啼魄一天涯",
        "author": "高观国",
        "content": "啼魄一天涯。\n怨入芳华。\n可怜零血染烟霞。\n记得西风秋露冷，曾浼司花。\n明月满窗纱。\n倦客思家。\n故宫春事与愁赊。\n冉冉断魂招不得，翠冷红斜。",
        "dynasty": "宋",
        "collection_info": null
    },
    {
        "uuid": "24b3178a016d368adadff26d0b635a9c",
        "title": "意难忘 仙子奇容",
        "author": "高观国",
        "content": "仙子奇容。\n是名花第一，美占春风。\n烟香笼浅翠，露靓浥芳红。\n怜舞燕，惜惊鸿。\n想独步吴宫。\n料认得、娇云媚雨，来自巫峰。\n风流正与欢浓。\n羡高楼并倚，曲影阑东。\n烛摇留醉枕，尘坠恋歌钟。\n三弄笛，五花骢。\n莫行乐匆匆。\n但看取、天长地久，笑语相逢。",
        "dynasty": "宋",
        "collection_info": null
    },
    {
        "uuid": "97c8e481418726149a8003472ed919f1",
        "title": "雨中花・夜行船 旆拂西风",
        "author": "高观国",
        "content": "旆拂西风，客应星汉，行参玉节征鞍。\n缓带轻裘，争看盛世衣冠。\n吟倦西湖风月，去看北塞关山，过离宫禾黍，故垒烟尘，有泪应弹。\n文章俊伟，颖露囊锥，名动万里呼韩。\n知素有、平戎手段，小试何难。\n情寄吴梅香冷，梦随陇雁霜寒。\n立勋未晚，归来依旧，酒社诗坛。",
        "dynasty": "宋",
        "collection_info": null
    },
    {
        "uuid": "18899abba148b566147c393b51ef3432",
        "title": "八归 楚峰翠冷",
        "author": "高观国",
        "content": "楚峰翠冷，吴波烟远，吹袂万里西风。\n关河迥隔新愁外，遥怜倦客音尘，未见征鸿。\n雨帽风巾归梦杳，想吟思、吹入飞蓬。\n料恨满、幽苑离宫。\n正愁黯文通。\n秋浓。\n新霜初试，重阳催近，醉红偷染江枫。\n瘦筇相伴，旧游回首，吹帽知与谁同。\n想萸囊酒盏，暂时冷落菊花丛。\n两凝伫，壮怀立尽，微云斜照中。",
        "dynasty": "宋",
        "collection_info": null
    },
    {
        "uuid": "ed64c9a3f1bed8a817247291e3db747c",
        "title": "瑞鹤仙 一枝苍玉冷",
        "author": "高观国",
        "content": "一枝苍玉冷。\n爱露节霜根，从来孤劲。\n提携远尘境。\n自清臞骨力，岁寒心性。\n登临助兴。\n甚偏与，芒鞋相称。\n笑葛洪、陂外腾飞，渺渺水闲烟迥。\n寻胜。\n拨开林影，斫破苔痕，缓支幽径。\n分云度岭。\n待随处、问梅信。\n任香挑村醑，寒拖夜月，识尽江山好景。\n扣禅关拗折，归来万缘自静。",
        "dynasty": "宋",
        "collection_info": null
    }
]