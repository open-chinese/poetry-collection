[
    {
        "uuid": "3aac96768268c92f80dbe3acf086262e",
        "title": "宫词 一",
        "author": "花蕊夫人徐氏",
        "content": "五云楼阁凤城间，花木长新日月闲。\n三十六宫连内苑，太平天子住昆山。",
        "dynasty": "唐",
        "collection_info": null
    },
    {
        "uuid": "8f9742286fb091b4594b034faf8cc300",
        "title": "宫词 二",
        "author": "花蕊夫人徐氏",
        "content": "会真广殿约宫墙，楼阁相扶倚太阳。\n净甃玉阶横水岸，御炉香气扑龙床。",
        "dynasty": "唐",
        "collection_info": null
    },
    {
        "uuid": "80e221f327cc2a0fdcf19fbf333f7a0e",
        "title": "宫词 三",
        "author": "花蕊夫人徐氏",
        "content": "龙池九曲远相通，杨柳丝牵两岸风。\n长似江南好风景，画船来去碧波中。",
        "dynasty": "唐",
        "collection_info": null
    },
    {
        "uuid": "d312cb26670bd12de10def9d34952319",
        "title": "宫词 四",
        "author": "花蕊夫人徐氏",
        "content": "东内斜将紫禁通，龙池凤苑夹城中。\n晓钟声断严妆罢，院院纱窗海日红。",
        "dynasty": "唐",
        "collection_info": null
    },
    {
        "uuid": "e14015da7be87d1bd27eb4b29870f2ad",
        "title": "宫词 五",
        "author": "花蕊夫人徐氏",
        "content": "殿名新立号重光，岛上亭台尽改张。\n但是一人行幸处，黄金阁子锁牙床。",
        "dynasty": "唐",
        "collection_info": null
    },
    {
        "uuid": "8db9ddc69ed17e5b38ac9bb6defeb46f",
        "title": "宫词 六",
        "author": "花蕊夫人徐氏",
        "content": "夹城门与内门通，朝罢巡游到苑中。\n每日日高祗候处，满堤红艳立春风。",
        "dynasty": "唐",
        "collection_info": null
    },
    {
        "uuid": "f35743300977c5ef8911a814d67f70ba",
        "title": "宫词 七",
        "author": "花蕊夫人徐氏",
        "content": "厨船进食簇时新，侍宴无非列近臣。\n日午殿头宣索鲙，隔花催唤打鱼人。",
        "dynasty": "唐",
        "collection_info": null
    },
    {
        "uuid": "ebff27653648c4ee0e9b27ad89ac72bf",
        "title": "宫词 八",
        "author": "花蕊夫人徐氏",
        "content": "立春日进内园花，红蕊轻轻嫩浅霞。\n跪到玉阶犹带露，一时宣赐与宫娃。",
        "dynasty": "唐",
        "collection_info": null
    },
    {
        "uuid": "be2d3ab3057f91c6a1fa10c8fa13cd91",
        "title": "宫词 九",
        "author": "花蕊夫人徐氏",
        "content": "三面宫城尽夹墙，苑中池水白茫茫。\n直从狮子门前入，旋见亭台遶岸傍。",
        "dynasty": "唐",
        "collection_info": null
    },
    {
        "uuid": "7472cc034d490ac477cd1f91ca101377",
        "title": "宫词 十",
        "author": "花蕊夫人徐氏",
        "content": "离宫别院遶宫城，金版轻敲合凤笙。\n夜夜月明花树底，傍池长有按歌声。",
        "dynasty": "唐",
        "collection_info": null
    },
    {
        "uuid": "615410a3fe7dc6b9d6bfc022ac0a8dcd",
        "title": "宫词 十一",
        "author": "花蕊夫人徐氏",
        "content": "御制新翻曲子成，六宫纔唱未知名。\n尽将觱篥来抄谱，先按君王玉笛声。",
        "dynasty": "唐",
        "collection_info": null
    },
    {
        "uuid": "295661d76c4209b2e5242466bf5f839d",
        "title": "宫词 十二",
        "author": "花蕊夫人徐氏",
        "content": "旋移红树斲新苔，宣使龙池更凿开。\n展得绿波宽似海，水心楼殿胜蓬莱。",
        "dynasty": "唐",
        "collection_info": null
    },
    {
        "uuid": "0469ae4f329ed84354e5139bd5b3634f",
        "title": "宫词 十三",
        "author": "花蕊夫人徐氏",
        "content": "太虚高阁凌虚殿，背倚城墙面枕池。\n诸院各分娘子位，羊车到处不教知。",
        "dynasty": "唐",
        "collection_info": null
    },
    {
        "uuid": "8d3beab17b06061d8852fd4147f4d254",
        "title": "宫词 十四",
        "author": "花蕊夫人徐氏",
        "content": "修仪承宠住龙池，扫地焚香日午时。\n等候大家来院裏，看教鹦鹉念新诗。",
        "dynasty": "唐",
        "collection_info": null
    },
    {
        "uuid": "7b705bba0e5b4cbab62b238afc8342de",
        "title": "宫词 十五",
        "author": "花蕊夫人徐氏",
        "content": "才人出入每参随，笔砚将行遶曲池。\n能向彩笺书大字，忽防御制写新诗。",
        "dynasty": "唐",
        "collection_info": null
    },
    {
        "uuid": "4b3792de2a07323b114a064c0cea34c3",
        "title": "宫词 十六",
        "author": "花蕊夫人徐氏",
        "content": "六宫官职总新除，宫女安排入画图。\n二十四司分六局，御前频见错相呼。",
        "dynasty": "唐",
        "collection_info": null
    },
    {
        "uuid": "e270ca5bbad505af16cb0cd323ca9260",
        "title": "宫词 十七",
        "author": "花蕊夫人徐氏",
        "content": "春风一面晓妆成，偷折花枝傍水行。\n却被内监遥觑见，故将红豆打黄莺。",
        "dynasty": "唐",
        "collection_info": null
    },
    {
        "uuid": "fe5c3702fffe874874959154e0cdd5d9",
        "title": "宫词 十八",
        "author": "花蕊夫人徐氏",
        "content": "殿前排宴赏花开，宫女侵晨探几回。\n斜望花开遥举袖，传声宣唤近臣来。",
        "dynasty": "唐",
        "collection_info": null
    },
    {
        "uuid": "79aea7d60e62723712064d9bda555805",
        "title": "宫词 十九",
        "author": "花蕊夫人徐氏",
        "content": "小毬场近曲池头，宣唤勋臣试打毬。\n先向画楼排御幄，管絃声动立浮油。",
        "dynasty": "唐",
        "collection_info": null
    },
    {
        "uuid": "98c845ab45180d4d9c89406eca83b15a",
        "title": "宫词 二十",
        "author": "花蕊夫人徐氏",
        "content": "供奉头筹不敢争，上棚等唤近臣名。\n内人酌酒纔宣赐，马上齐呼万岁声。",
        "dynasty": "唐",
        "collection_info": null
    },
    {
        "uuid": "6d05d551ef7c65f48279e621fbe6d90c",
        "title": "宫词 二十一",
        "author": "花蕊夫人徐氏",
        "content": "殿前宫女总纤腰，初学乘骑怯又娇。\n上得马来纔欲走，几回抛鞚抱鞍桥。",
        "dynasty": "唐",
        "collection_info": null
    },
    {
        "uuid": "1a5d0b26f8b18dd83ede5c98e66bbb21",
        "title": "宫词 二十二",
        "author": "花蕊夫人徐氏",
        "content": "自教宫娥学打毬，玉鞍初跨柳腰柔。\n上棚知是官家认，遍遍长赢第一筹。",
        "dynasty": "唐",
        "collection_info": null
    },
    {
        "uuid": "b12d31425e05287aa3c817e45200449d",
        "title": "宫词 二十三",
        "author": "花蕊夫人徐氏",
        "content": "翔鸾阁外夕阳天，树影花光远接连。\n望见内家来往处，水门斜过罨楼船。",
        "dynasty": "唐",
        "collection_info": null
    },
    {
        "uuid": "bb5e6c47ffb4e4624ae38142c5388e88",
        "title": "宫词 二十四",
        "author": "花蕊夫人徐氏",
        "content": "内家追逐采莲时，惊起沙欧两岸飞。\n兰棹把来齐拍水，并船相鬬湿罗衣。",
        "dynasty": "唐",
        "collection_info": null
    },
    {
        "uuid": "839b118a335ddd55c5a75c6f996eacb0",
        "title": "宫词 二十五",
        "author": "花蕊夫人徐氏",
        "content": "新秋女伴各相逢，罨画船飞别浦中。\n旋折荷花伴歌舞，夕阳斜照满衣红。",
        "dynasty": "唐",
        "collection_info": null
    },
    {
        "uuid": "e5fc6a78da9ac6e689f5a28196b01f9a",
        "title": "宫词 二十六",
        "author": "花蕊夫人徐氏",
        "content": "少年相逐采莲回，罗帽罗衫巧制裁。\n每到岸头长拍水，竞提纤手出船来。",
        "dynasty": "唐",
        "collection_info": null
    },
    {
        "uuid": "26b3bd2cbaa0cd285ef1d6061bb24405",
        "title": "宫词 二十七",
        "author": "花蕊夫人徐氏",
        "content": "早春杨柳引长条，倚岸沿堤一面高。\n称与画船牵锦缆，暖风搓出綵丝縧。",
        "dynasty": "唐",
        "collection_info": null
    },
    {
        "uuid": "77a2827c6ec2080666138f0933b4e8d0",
        "title": "宫词 二十八",
        "author": "花蕊夫人徐氏",
        "content": "内家宣锡生辰宴，隔夜诸宫进御花。\n后殿未闻宫主入，东门先报下金车。",
        "dynasty": "唐",
        "collection_info": null
    },
    {
        "uuid": "2c62b5cceca73963a2e6be38f4aedc6f",
        "title": "宫词 二十九",
        "author": "花蕊夫人徐氏",
        "content": "端午生衣进御床，赭黄罗帕覆金箱。\n美人捧入南熏殿，玉腕斜封綵缕长。",
        "dynasty": "唐",
        "collection_info": null
    },
    {
        "uuid": "82978af45a7d58947d27bf8b3c93d376",
        "title": "宫词 三十",
        "author": "花蕊夫人徐氏",
        "content": "选进仙韶第一人，纔胜罗绮不胜春。\n重教按舞桃花下，只踏残红作地裀。",
        "dynasty": "唐",
        "collection_info": null
    },
    {
        "uuid": "04e0abe4b4bb26362da550a4f781fe63",
        "title": "宫词 三十一",
        "author": "花蕊夫人徐氏",
        "content": "侍女争挥玉弹弓，金丸飞入乱花中。\n一时惊起流莺散，踏落残花满地红。",
        "dynasty": "唐",
        "collection_info": null
    },
    {
        "uuid": "5a00a406808d3bd3e050dfde8f1e2641",
        "title": "宫词 三十二",
        "author": "花蕊夫人徐氏",
        "content": "七宝阑干白玉除，新开凉殿幸金舆。\n一沟泛碧流春水，四面琼钩搭绮疏。",
        "dynasty": "唐",
        "collection_info": null
    },
    {
        "uuid": "397de93dfc37b06da2737d303f0337ad",
        "title": "宫词 三十三",
        "author": "花蕊夫人徐氏",
        "content": "山楼彩凤栖寒月，宴殿金麟吐御香。\n蜀锦地衣呈队舞，教头先出拜君王。",
        "dynasty": "唐",
        "collection_info": null
    },
    {
        "uuid": "fd24ccc54a15b0c9ab8b5d64d19af5bb",
        "title": "宫词 三十四",
        "author": "花蕊夫人徐氏",
        "content": "天外明河翻玉浪，楼西凉月涌金盆。\n香销甲乙床前帐，宫锁玲珑闭殿门。",
        "dynasty": "唐",
        "collection_info": null
    },
    {
        "uuid": "c1eeb4e78b417181be4cd4f8c7b218cf",
        "title": "宫词 三十五",
        "author": "花蕊夫人徐氏",
        "content": "细风攲叶撼宫梧，早怯秋寒着绣繻。\n玉宇无人双燕去，一弯新月上金枢。",
        "dynasty": "唐",
        "collection_info": null
    },
    {
        "uuid": "60134d79ca37d40df41a27542ca3eefe",
        "title": "宫词 三十六",
        "author": "花蕊夫人徐氏",
        "content": "夜寒金屋篆烟飞，灯烛分明在紫微。\n漏永禁宫三十六，燕回争踏月轮归。",
        "dynasty": "唐",
        "collection_info": null
    },
    {
        "uuid": "8cdc312d34d736115b32fb84e8560620",
        "title": "宫词 三十七",
        "author": "花蕊夫人徐氏",
        "content": "晓吹翩翩动翠旗，炉烟千迭瑞云飞。\n何人奏对偏移刻，御史天香隔绣衣。",
        "dynasty": "唐",
        "collection_info": null
    },
    {
        "uuid": "8f4367470060303de3cb102a45d8ad8c",
        "title": "宫词 三十八",
        "author": "花蕊夫人徐氏",
        "content": "金井秋啼络纬声，出花宫漏报严更。\n不知谁是金銮直，玉宇沈沈夜气清。",
        "dynasty": "唐",
        "collection_info": null
    },
    {
        "uuid": "43ef181ca04b4d3bacc9f775118d6e78",
        "title": "宫词 三十九",
        "author": "花蕊夫人徐氏",
        "content": "内庭秋燕玉池东，香散荷花水殿风。\n阿监采菱牵锦缆，月明犹在画船中。",
        "dynasty": "唐",
        "collection_info": null
    },
    {
        "uuid": "ec85a274cdea9238c46f895c3414b6f9",
        "title": "宫词 四十",
        "author": "花蕊夫人徐氏",
        "content": "东宫花烛彩楼新，天上仙桥上锁春。\n偏出六宫歌舞奏，嫦娥初到月虚轮。",
        "dynasty": "唐",
        "collection_info": null
    },
    {
        "uuid": "d0f4faea26b5d2a0ae3445339a502f9f",
        "title": "宫词 四十一",
        "author": "花蕊夫人徐氏",
        "content": "纱幔薄垂金麦穗，帘钩纤挂玉葱条。\n楼西别起长春殿，香碧红泥透蜀椒。",
        "dynasty": "唐",
        "collection_info": null
    },
    {
        "uuid": "b20f9c3f8e3275315e6c7da15790d5cf",
        "title": "宫词 四十二",
        "author": "花蕊夫人徐氏",
        "content": "翠华香重玉炉添，双凤楼头晓日暹。\n扇掩红鸾金殿悄，一声清跸捲珠帘。",
        "dynasty": "唐",
        "collection_info": null
    },
    {
        "uuid": "7b997fe5eeb12057e68316023c058929",
        "title": "宫词 四十三",
        "author": "花蕊夫人徐氏",
        "content": "金作蟠龙绣作麟，壶中楼阁禁中春。\n君王避暑来游幸，风月横秋气象新。",
        "dynasty": "唐",
        "collection_info": null
    },
    {
        "uuid": "9b55be3e08140e74aacb79e76dca0268",
        "title": "宫词 四十四",
        "author": "花蕊夫人徐氏",
        "content": "清晓自倾花上露，冷侵宫殿玉蟾蜍。\n擘开五色销金纸，碧锁窗前学草书。",
        "dynasty": "唐",
        "collection_info": null
    },
    {
        "uuid": "a78e1bdadfb65d6ba9dc4c6bf8ea13c7",
        "title": "宫词 四十五",
        "author": "花蕊夫人徐氏",
        "content": "翠钿贴靥轻如笑，玉凤雕钗褭欲飞。\n拂晓贺春皇帝阁，綵衣金胜近龙衣。",
        "dynasty": "唐",
        "collection_info": null
    },
    {
        "uuid": "d2687e3899334c982b16f2fd3c3b2f91",
        "title": "宫词 四十六",
        "author": "花蕊夫人徐氏",
        "content": "璅声金彻閤门环，帘捲珍珠十二间。\n别殿春风呼万岁，中丞新押散朝班。",
        "dynasty": "唐",
        "collection_info": null
    },
    {
        "uuid": "c7fae32a4f7649e09d597c4304a90d9d",
        "title": "宫词 四十七",
        "author": "花蕊夫人徐氏",
        "content": "鸡人报晓传三唱，玉井金床转辘轳。\n烟引御炉香绕殿，漏籤初刻上铜壶。",
        "dynasty": "唐",
        "collection_info": null
    },
    {
        "uuid": "f9008c934652e7ff6e50b876a60ab9ff",
        "title": "宫词 四十八",
        "author": "花蕊夫人徐氏",
        "content": "御按横金殿幄红，扇开云表露天容。\n太常奏备三千曲，乐府新调十二钟。",
        "dynasty": "唐",
        "collection_info": null
    },
    {
        "uuid": "6ce9e7ea318027fbee97dd3a204c6f8b",
        "title": "宫词 四十九",
        "author": "花蕊夫人徐氏",
        "content": "宫女熏香进御衣，殿门开锁请金匙。\n朝阳初上黄金屋，禁夜春深昼漏迟。",
        "dynasty": "唐",
        "collection_info": null
    },
    {
        "uuid": "51d56268587958816b7c24573064031d",
        "title": "宫词 五十",
        "author": "花蕊夫人徐氏",
        "content": "三月金明柳絮飞，岸花堤草弄春时。\n楼船百戏催宣赐，御辇今年不上池。",
        "dynasty": "唐",
        "collection_info": null
    },
    {
        "uuid": "88930633ce48db89192b15e9c6c532d5",
        "title": "宫词 五十一",
        "author": "花蕊夫人徐氏",
        "content": "内人稀见水秋韆，争擘珠帘帐殿前。\n第一锦标谁夺得，右军输却小龙船。",
        "dynasty": "唐",
        "collection_info": null
    },
    {
        "uuid": "2fcddf99e0a37dbbb057355854d8fd66",
        "title": "宫词 五十二",
        "author": "花蕊夫人徐氏",
        "content": "夜色楼台月数层，金猊烟穗绕觚棱。\n重廊屈折连三殿，密上真珠百宝灯。",
        "dynasty": "唐",
        "collection_info": null
    },
    {
        "uuid": "4fc36be770ca7adbe5ca4f0f1604a299",
        "title": "宫词 五十三",
        "author": "花蕊夫人徐氏",
        "content": "天门晏闭九重关，楼倚银河气象间。\n一点星毬垂绛阙，五云仙仗下蓬山。",
        "dynasty": "唐",
        "collection_info": null
    },
    {
        "uuid": "a62aa678e42250b145122523f6f4c726",
        "title": "宫词 五十四",
        "author": "花蕊夫人徐氏",
        "content": "禁裏春浓蝶自飞，御蚕眠处弄新丝。\n碧窗尽日教鹦鹉，念得君王数首诗。",
        "dynasty": "唐",
        "collection_info": null
    },
    {
        "uuid": "2230cba10315a02870b37c68f66a6682",
        "title": "宫词 五十五",
        "author": "花蕊夫人徐氏",
        "content": "鬬草深宫玉槛前，春蒲如箭荇如钱。\n不如红药阑干曲，日暮何人落翠钿。",
        "dynasty": "唐",
        "collection_info": null
    },
    {
        "uuid": "62cd5eae12e12dc178c2614a125452a0",
        "title": "宫词 五十六",
        "author": "花蕊夫人徐氏",
        "content": "太液波清水殿凉，画船惊起宿鸳鸯。\n翠眉不及池边柳，取次飞花入建章。",
        "dynasty": "唐",
        "collection_info": null
    },
    {
        "uuid": "c3147566b82f63b110b8272efc30f4c7",
        "title": "宫词 五十七",
        "author": "花蕊夫人徐氏",
        "content": "御座垂帘绣额单，冰山重迭贮金盘。\n玉清迢遰无尘到，殿角东西五月寒。",
        "dynasty": "唐",
        "collection_info": null
    },
    {
        "uuid": "7981c14c2145eae1216658d70f6a249c",
        "title": "宫词 五十八",
        "author": "花蕊夫人徐氏",
        "content": "春心滴破花边漏，晓梦敲回禁裏钟。\n十二楚山何处是，御楼曾见两三峰。",
        "dynasty": "唐",
        "collection_info": null
    },
    {
        "uuid": "bced4cdf717f8f6256228e5636b0ecf8",
        "title": "宫词 五十九",
        "author": "花蕊夫人徐氏",
        "content": "博山夜宿沈香火，帐外时闻暖凤笙。\n理遍从头新上曲，殿前龙直未交更。",
        "dynasty": "唐",
        "collection_info": null
    },
    {
        "uuid": "918e842989357925e5967ab9d2fb4ca8",
        "title": "宫词 六十",
        "author": "花蕊夫人徐氏",
        "content": "春殿千官宴却归，上林莺舌报花时。\n宣徽旋进新裁曲，学士争吟应诏诗。",
        "dynasty": "唐",
        "collection_info": null
    },
    {
        "uuid": "4b27f8a23a7a94bb8bd579cb8d0c21fc",
        "title": "宫词 六十一",
        "author": "花蕊夫人徐氏",
        "content": "钓线沈波漾彩舟，鱼争芳饵上龙钩。\n内人急捧金盘接，拨刺红鳞跃未休。",
        "dynasty": "唐",
        "collection_info": null
    },
    {
        "uuid": "0d07615c53ef41d66fc5f2a85a845d72",
        "title": "宫词 六十二",
        "author": "花蕊夫人徐氏",
        "content": "蕙炷香销烛影残，御衣熏尽輙更阑。\n归来困顿眠红帐，一枕西风梦裏寒。",
        "dynasty": "唐",
        "collection_info": null
    },
    {
        "uuid": "9b6702b9fecfad5218f67a9ad9c19ba1",
        "title": "宫词 六十三",
        "author": "花蕊夫人徐氏",
        "content": "东宫降诞挺佳辰，少海星边拥瑞云。\n中尉传闻三日宴，翰林当撰洗儿文。",
        "dynasty": "唐",
        "collection_info": null
    },
    {
        "uuid": "392f3b9d2fcd6685e47b63329305668f",
        "title": "宫词 六十四",
        "author": "花蕊夫人徐氏",
        "content": "酒库新修近水傍，泼醅初熟五云浆。\n殿前供御频宣索，追入花间一阵香。",
        "dynasty": "唐",
        "collection_info": null
    },
    {
        "uuid": "35f19429a2f4393516e19656105f06fe",
        "title": "宫词 六十五",
        "author": "花蕊夫人徐氏",
        "content": "白藤花限白银花，閤子门当寝殿斜。\n近被宫中知了事，每来随驾使煎茶。",
        "dynasty": "唐",
        "collection_info": null
    },
    {
        "uuid": "7bd83e6543077ea18af74a678c926a00",
        "title": "宫词 六十六",
        "author": "花蕊夫人徐氏",
        "content": "西毬场裏打毬回，御宴先于苑内开。\n宣索教坊诸伎乐，傍池催唤入船来。",
        "dynasty": "唐",
        "collection_info": null
    },
    {
        "uuid": "d6992e7f6ef0b610b1b887646743849f",
        "title": "宫词 六十七",
        "author": "花蕊夫人徐氏",
        "content": "昭仪侍宴足精神，玉烛抽看记饮巡。\n倚赖识书为录事，灯前时復错瞒人。",
        "dynasty": "唐",
        "collection_info": null
    },
    {
        "uuid": "0868363a6edb2d6f972eeca0d59e7069",
        "title": "宫词 六十八",
        "author": "花蕊夫人徐氏",
        "content": "后宫阿监裹罗巾，出入经过苑囿频。\n承奉圣颜忧悞失，就中长怕内夫人。",
        "dynasty": "唐",
        "collection_info": null
    },
    {
        "uuid": "1ff2f8719ac63f4c18e0539b1ea3ac86",
        "title": "宫词 六十九",
        "author": "花蕊夫人徐氏",
        "content": "管弦声急满龙池，宫女藏钩夜宴时。\n好是圣人亲捉得，便将浓墨扫双眉。",
        "dynasty": "唐",
        "collection_info": null
    },
    {
        "uuid": "cffd2c0e13994d4f9ffc55ff5522737a",
        "title": "宫词 七十",
        "author": "花蕊夫人徐氏",
        "content": "密室红泥地火炉，内人冬日晚传呼。\n今宵驾幸池头宿，排比椒房得暖无。",
        "dynasty": "唐",
        "collection_info": null
    },
    {
        "uuid": "3cd698d04f49314fdd41890e4a6fbc71",
        "title": "宫词 七十一",
        "author": "花蕊夫人徐氏",
        "content": "画船花舫总新妆，进入池心近岛傍。\n松柏楼窗楠木板，暖风吹过一团香。",
        "dynasty": "唐",
        "collection_info": null
    },
    {
        "uuid": "745c1cecd06a648a9d9c3257c04b76fb",
        "title": "宫词 七十二",
        "author": "花蕊夫人徐氏",
        "content": "三清台近苑墙东，楼槛层层映水红。\n尽日绮罗人度曲，管弦声在半天中。",
        "dynasty": "唐",
        "collection_info": null
    },
    {
        "uuid": "980f6e95c4aee6bcdbf9f433233846d1",
        "title": "宫词 七十三",
        "author": "花蕊夫人徐氏",
        "content": "安排诸院接行廊，外槛周迴十里强。\n青锦地衣红绣毯，尽铺龙脑郁金香。",
        "dynasty": "唐",
        "collection_info": null
    },
    {
        "uuid": "2e00dfc738295c4b3117ccdf8be6b717",
        "title": "宫词 七十四",
        "author": "花蕊夫人徐氏",
        "content": "安排竹栅与笆篱，养得新生鹁鸽儿。\n宣受内家专餵饲，花毛间看总皆知。",
        "dynasty": "唐",
        "collection_info": null
    },
    {
        "uuid": "4e40f09d9165873f745b8b300662e9f6",
        "title": "宫词 七十五",
        "author": "花蕊夫人徐氏",
        "content": "年初十五最风流，新赐云鬟便上头。\n按罢霓裳归院裏，画楼云阁总重修。",
        "dynasty": "唐",
        "collection_info": null
    },
    {
        "uuid": "5786ac369a53ada6ba9d63895cfd416a",
        "title": "宫词 七十六",
        "author": "花蕊夫人徐氏",
        "content": "金画香台出露盘，黄龙雕刻遶朱阑。\n焚修每遇三元节，天子亲簪白玉冠。",
        "dynasty": "唐",
        "collection_info": null
    },
    {
        "uuid": "3eab188c4cbcda0e0b69302be4f5bdfc",
        "title": "宫词 七十七",
        "author": "花蕊夫人徐氏",
        "content": "六宫一例鸡冠子，新样交镌白玉花。\n欲试澹妆兼道服，面前宣与唾盂家。",
        "dynasty": "唐",
        "collection_info": null
    },
    {
        "uuid": "69bf9a073704cfdc56d1b6219ea79258",
        "title": "宫词 七十八",
        "author": "花蕊夫人徐氏",
        "content": "三月樱桃乍熟时，内人相引看红枝。\n回头索取黄金弹，遶树藏身打雀儿。",
        "dynasty": "唐",
        "collection_info": null
    },
    {
        "uuid": "a12d1528090f2360f7bbee3ec48d8474",
        "title": "宫词 七十九",
        "author": "花蕊夫人徐氏",
        "content": "小小宫娥到内园，未梳云鬓脸如莲。\n自从配与夫人后，不使寻花乱入船。",
        "dynasty": "唐",
        "collection_info": null
    },
    {
        "uuid": "0a6df7bcd399cc87aad1f61bca4c2bae",
        "title": "宫词 八十",
        "author": "花蕊夫人徐氏",
        "content": "锦城上起凝烟阁，拥殿遮楼一向高。\n认得圣颜遥望见，碧阑干映赭黄袍。",
        "dynasty": "唐",
        "collection_info": null
    },
    {
        "uuid": "31961f630eddf10b47402fdda0f99be3",
        "title": "宫词 八十一",
        "author": "花蕊夫人徐氏",
        "content": "水车踏水上宫城，寝殿檐头滴滴鸣。\n助得圣人高枕兴，夜凉长作远滩声。",
        "dynasty": "唐",
        "collection_info": null
    },
    {
        "uuid": "261f4ad9dcbac7d3f31dcf85ba9702e2",
        "title": "宫词 八十二",
        "author": "花蕊夫人徐氏",
        "content": "平头船子小龙床，多少神仙立御旁。\n旋刺篙竿令过岸，满池春水蘸红妆。",
        "dynasty": "唐",
        "collection_info": null
    },
    {
        "uuid": "6f5a8684702ed7cb3c526da3db69b66d",
        "title": "宫词 八十三",
        "author": "花蕊夫人徐氏",
        "content": "苑东天子爱巡游，御岸花堤枕碧流。\n新教内人供射鸭，长将弓箭绕池头。",
        "dynasty": "唐",
        "collection_info": null
    },
    {
        "uuid": "da9cc5ee7d4a8e3c9fc059e03aa6b105",
        "title": "宫词 八十四",
        "author": "花蕊夫人徐氏",
        "content": "罗衫玉带最风流，斜插银箆慢裹头。\n闲向殿前骑御马，挥鞭横过小红楼。",
        "dynasty": "唐",
        "collection_info": null
    },
    {
        "uuid": "8747c2848ede490db0bbb05388e4bb93",
        "title": "宫词 八十五",
        "author": "花蕊夫人徐氏",
        "content": "沈香亭子傍池斜，夏日巡游歇翠华。\n帘畔玉盆盛净水，内人手裏剖银瓜。",
        "dynasty": "唐",
        "collection_info": null
    },
    {
        "uuid": "fe7eedf6217fef27c390d3889361975a",
        "title": "宫词 八十六",
        "author": "花蕊夫人徐氏",
        "content": "薄罗衫子透肌肤，夏日初长板阁虚。\n独自凭阑无一事，水风凉处读文书。",
        "dynasty": "唐",
        "collection_info": null
    },
    {
        "uuid": "0bfd80643d5232bf95e5cdf495c22e02",
        "title": "宫词 八十七",
        "author": "花蕊夫人徐氏",
        "content": "婕妤生长帝王家，常近龙颜逐翠华。\n杨柳岸长春日暮，傍池行困倚桃花。",
        "dynasty": "唐",
        "collection_info": null
    },
    {
        "uuid": "1436829bfb993bde1061fd5197d5c746",
        "title": "宫词 八十八",
        "author": "花蕊夫人徐氏",
        "content": "月头支给买花钱，满殿宫人近数千。\n遇着唱名多不语，含羞走过御床前。",
        "dynasty": "唐",
        "collection_info": null
    },
    {
        "uuid": "fe8d3aede4ac382e4002d8dcf7add3b3",
        "title": "宫词 八十九",
        "author": "花蕊夫人徐氏",
        "content": "小雨霏微润绿苔，石楠红杏傍池开。\n一枝插向金瓶裏，捧进君王玉殿来。",
        "dynasty": "唐",
        "collection_info": null
    },
    {
        "uuid": "b8af8100420a51bfa10a7c3043bc5212",
        "title": "宫词 九十",
        "author": "花蕊夫人徐氏",
        "content": "锦鳞跃水出浮萍，荇草牵风翠带横。\n恰似金梭撺碧沼，好题幽恨写闺情。",
        "dynasty": "唐",
        "collection_info": null
    },
    {
        "uuid": "1621baf775a3ed91dccd6a02d622c968",
        "title": "宫词 九十一",
        "author": "花蕊夫人徐氏",
        "content": "春天睡起晓妆成，随侍君王触处行。\n画得自家梳洗样，相凭女伴把来呈。",
        "dynasty": "唐",
        "collection_info": null
    },
    {
        "uuid": "aa1211cb4dc4d8ec4369c7ffbee8ac03",
        "title": "宫词 九十二",
        "author": "花蕊夫人徐氏",
        "content": "舞头皆着画罗衣，唱得新翻御制词。\n每日内庭闻教队，乐声飞上到龙墀。",
        "dynasty": "唐",
        "collection_info": null
    },
    {
        "uuid": "b0504acdaa48391870986448b40c066f",
        "title": "宫词 九十三",
        "author": "花蕊夫人徐氏",
        "content": "春早寻花入内园，竞传宣旨欲黄昏。\n明朝驾幸游蚕市，暗使氊车就苑门。",
        "dynasty": "唐",
        "collection_info": null
    },
    {
        "uuid": "0c43f1d6e95054d4bc9c8d9e6f5dcfb2",
        "title": "宫词 九十四",
        "author": "花蕊夫人徐氏",
        "content": "半夜摇船载内家，水门红蜡一行斜。\n圣人正在宫中饮，宣使池头旋折花。",
        "dynasty": "唐",
        "collection_info": null
    },
    {
        "uuid": "202667a9c0cf3c43bcf4df82008a2b20",
        "title": "宫词 九十五",
        "author": "花蕊夫人徐氏",
        "content": "春日龙池小宴开，岸边亭子号流杯。\n沈檀刻作神仙女，对捧金尊水上来。",
        "dynasty": "唐",
        "collection_info": null
    },
    {
        "uuid": "11364a62a83b344bafe3785e17be218e",
        "title": "宫词 九十六",
        "author": "花蕊夫人徐氏",
        "content": "梨园子弟簇池头，小乐携来候宴游。\n旋炙银笙先按拍，海棠花下合梁州。",
        "dynasty": "唐",
        "collection_info": null
    },
    {
        "uuid": "5149aacfdd900367fbf1fe38ef24a2fd",
        "title": "宫词 九十七",
        "author": "花蕊夫人徐氏",
        "content": "慢梳鬟髻着轻红，春早争求芍药丛。\n近日承恩移住处，夹城裏面占新宫。",
        "dynasty": "唐",
        "collection_info": null
    },
    {
        "uuid": "c6b13717dd4213b8b6a3dc07272b5368",
        "title": "宫词 九十八",
        "author": "花蕊夫人徐氏",
        "content": "别色官司御辇家，黄衫束带脸如花。\n深宫内院参承惯，常从金舆到日斜。",
        "dynasty": "唐",
        "collection_info": null
    },
    {
        "uuid": "cd70a9df5d098f2753e7ab5670bd771a",
        "title": "宫词 九十九",
        "author": "花蕊夫人徐氏",
        "content": "日高房裏学围碁，等候官家未出时。\n为赌金钱争路数，专忧女伴怪来迟。",
        "dynasty": "唐",
        "collection_info": null
    },
    {
        "uuid": "91162498aea103928c8884ad95d41657",
        "title": "宫词 一百",
        "author": "花蕊夫人徐氏",
        "content": "摴蒱冷澹学投壶，箭倚腰身约画图。\n尽对君王称妙手，一人来射一人输。",
        "dynasty": "唐",
        "collection_info": null
    },
    {
        "uuid": "6c781ea403cf3ad37ba19613a4eb51b5",
        "title": "宫词 一百一",
        "author": "花蕊夫人徐氏",
        "content": "慢揎红袖指纤纤，学钓池鱼傍水边。\n忍冷不禁还自去，钓竿常被别人牵。",
        "dynasty": "唐",
        "collection_info": null
    },
    {
        "uuid": "4aaed75ca6cd4ba808be2e28093edce9",
        "title": "宫词 一百二",
        "author": "花蕊夫人徐氏",
        "content": "宣城院约池南岸，粉壁红窗画不成。\n总是一人行幸处，彻宵闻奏管弦声。",
        "dynasty": "唐",
        "collection_info": null
    },
    {
        "uuid": "3945176a164bc7b3888b561110f139e4",
        "title": "宫词 一百三",
        "author": "花蕊夫人徐氏",
        "content": "丹霞亭浸池心冷，曲沼门含水脚清。\n傍岸鸳鸯皆着对，时时出向浅沙行。",
        "dynasty": "唐",
        "collection_info": null
    },
    {
        "uuid": "8e4dbd210da40f806df630b2a949b074",
        "title": "宫词 一百四",
        "author": "花蕊夫人徐氏",
        "content": "杨柳阴中引御沟，碧梧桐树拥朱楼。\n金陵城共滕王阁，画向丹青也合羞。",
        "dynasty": "唐",
        "collection_info": null
    },
    {
        "uuid": "088db2a79af0015012a7309d03109193",
        "title": "宫词 一百五",
        "author": "花蕊夫人徐氏",
        "content": "晚来随驾上城游，行到东西百子楼。\n回望苑中花柳色，绿阴红艳满池头。",
        "dynasty": "唐",
        "collection_info": null
    },
    {
        "uuid": "d5e63d0449c42aeb09a7d7053d965361",
        "title": "宫词 一百六",
        "author": "花蕊夫人徐氏",
        "content": "牡丹移向苑中栽，尽是藩方进入来。\n未到末春缘地暖，数般颜色一时开。",
        "dynasty": "唐",
        "collection_info": null
    },
    {
        "uuid": "3b57be052fb61b9c89e0ba1875b272ce",
        "title": "宫词 一百七",
        "author": "花蕊夫人徐氏",
        "content": "明朝腊日官家出，随驾先须点内人。\n回鹘衣装回鹘马，就中偏称小腰身。",
        "dynasty": "唐",
        "collection_info": null
    },
    {
        "uuid": "dc3bf8b924d0d32aced6610f27077336",
        "title": "宫词 一百八",
        "author": "花蕊夫人徐氏",
        "content": "盘凤鞍鞯闪色妆，黄金压胯紫游缰。\n自从拣得真龙种，别置东头小马坊。",
        "dynasty": "唐",
        "collection_info": null
    },
    {
        "uuid": "439d3bcdd62e3c1defa6293de156d351",
        "title": "宫词 一百九",
        "author": "花蕊夫人徐氏",
        "content": "翠辇每从城畔出，内人相次簇池隈。\n嫩荷花裏摇船去，一阵香风逐水来。",
        "dynasty": "唐",
        "collection_info": null
    },
    {
        "uuid": "86f146d534f467eb4fdaecceeb9bbf2c",
        "title": "宫词 一百一十",
        "author": "花蕊夫人徐氏",
        "content": "高烧红烛点银灯，秋晚花池景色澄。\n今夜圣人新殿宿，后宫相竞觅祇承。",
        "dynasty": "唐",
        "collection_info": null
    },
    {
        "uuid": "ac946acac8cf1ac482fcb61be68b6518",
        "title": "宫词 一一一",
        "author": "花蕊夫人徐氏",
        "content": "苑中排比宴秋宵，弦管挣摐各自调。\n日晚阁门传圣旨，明朝尽放紫宸朝。",
        "dynasty": "唐",
        "collection_info": null
    },
    {
        "uuid": "9497db336fc4b490a74e0ac93f2340b9",
        "title": "宫词 一一二",
        "author": "花蕊夫人徐氏",
        "content": "夜深饮散月初斜，无限宫嫔乱插花。\n近侍婕妤先过水，遥闻隔岸唤船家。",
        "dynasty": "唐",
        "collection_info": null
    },
    {
        "uuid": "395be96d8cd41707738933aaf2e48e7a",
        "title": "宫词 一一三",
        "author": "花蕊夫人徐氏",
        "content": "宫娥小小艳红妆，唱得歌声遶画梁。\n缘是太妃新进入，座前颁赐小罗箱。",
        "dynasty": "唐",
        "collection_info": null
    },
    {
        "uuid": "99df4c48de16c1498161cc84d961a697",
        "title": "宫词 一一四",
        "author": "花蕊夫人徐氏",
        "content": "池心小样钓鱼船，入玩偏宜向晚天。\n挂得綵帆教便放，急风吹过水门前。",
        "dynasty": "唐",
        "collection_info": null
    },
    {
        "uuid": "2b92af2644767bef4429cc78a33fadcc",
        "title": "宫词 一一五",
        "author": "花蕊夫人徐氏",
        "content": "傍池居住有渔家，收网摇船到浅沙。\n预进活鱼供日料，满筐跳跃白银花。",
        "dynasty": "唐",
        "collection_info": null
    },
    {
        "uuid": "488608a1b8302309ccfdffa6ffd838d6",
        "title": "宫词 一一六",
        "author": "花蕊夫人徐氏",
        "content": "秋晚红妆傍水行，竞将衣袖扑蜻蜓。\n回头瞥见宫中唤，几度藏身入画屏。",
        "dynasty": "唐",
        "collection_info": null
    },
    {
        "uuid": "8b300dc240c41947e823c78bcfb25558",
        "title": "宫词 一一七",
        "author": "花蕊夫人徐氏",
        "content": "御沟春水碧于天，宫女寻花入内园。\n汗湿红妆行渐困，岸头相唤洗花钿。",
        "dynasty": "唐",
        "collection_info": null
    },
    {
        "uuid": "16c1370f5788dca464b19f8904abf15c",
        "title": "宫词 一一八",
        "author": "花蕊夫人徐氏",
        "content": "亭高百尺立春风，引得君王到此中。\n床上翠屏开六扇，折枝花绽牡丹红。",
        "dynasty": "唐",
        "collection_info": null
    },
    {
        "uuid": "ac6936650d1e24ad6f5d45ef8427b35a",
        "title": "宫词 一一九",
        "author": "花蕊夫人徐氏",
        "content": "内人承宠赐新房，红纸泥窗遶画廊。\n种得海柑纔结子，乞求自送与君王。",
        "dynasty": "唐",
        "collection_info": null
    },
    {
        "uuid": "33b8d9fa4d9fd8a22d5395179543d890",
        "title": "宫词 一百二十",
        "author": "花蕊夫人徐氏",
        "content": "翡翠帘前日影斜，御沟春水浸成霞。\n侍臣向晚随天步，共看池头满树花。",
        "dynasty": "唐",
        "collection_info": null
    },
    {
        "uuid": "46f967f6d5fe3a2c9cff0b003e20f4f3",
        "title": "宫词 一二一",
        "author": "花蕊夫人徐氏",
        "content": "金碧阑干倚岸边，捲帘初听一声蝉。\n殿头日午摇纨扇，宫女争来玉座前。",
        "dynasty": "唐",
        "collection_info": null
    },
    {
        "uuid": "b95541a468b6db1717548b45fe6b0447",
        "title": "宫词 一二二",
        "author": "花蕊夫人徐氏",
        "content": "嫩荷香扑钓鱼亭，水面文鱼作队行。\n宫女齐来池畔看，傍帘呼唤勿高声。",
        "dynasty": "唐",
        "collection_info": null
    },
    {
        "uuid": "b497803e797a58fc709969bb963ee78d",
        "title": "宫词 一二三",
        "author": "花蕊夫人徐氏",
        "content": "新翻酒令着词章，侍宴初闻忆却忙。\n宣使近臣传赐本，书家院裏徧抄将。",
        "dynasty": "唐",
        "collection_info": null
    },
    {
        "uuid": "78a2b46e095ac5eeb6b23368c634258e",
        "title": "宫词 一二四",
        "author": "花蕊夫人徐氏",
        "content": "寒食清明小殿旁，綵楼双夹鬬鸡场。\n内人对御分明看，先赌红罗被十床。",
        "dynasty": "唐",
        "collection_info": null
    },
    {
        "uuid": "e24508e3135615506f3651a7dc1d376b",
        "title": "宫词 一二五",
        "author": "花蕊夫人徐氏",
        "content": "寝殿门前晓色开，红泥药树间花栽。\n君王未起翠帘捲，又发宫人上直来。",
        "dynasty": "唐",
        "collection_info": null
    },
    {
        "uuid": "a39867559282b27f122e9b8e92bcb782",
        "title": "宫词 一二六",
        "author": "花蕊夫人徐氏",
        "content": "海棠花发盛春天，游赏无时引御筵。\n遶岸结成红锦帐，暖枝犹拂画楼船。",
        "dynasty": "唐",
        "collection_info": null
    },
    {
        "uuid": "fd3eefcf2fe8c21f8ca0ee0a8822c081",
        "title": "宫词 一二七",
        "author": "花蕊夫人徐氏",
        "content": "日晚宫人外按回，自牵骢马出林隈。\n御前接得高叉手，射得山鸡喜进来。",
        "dynasty": "唐",
        "collection_info": null
    },
    {
        "uuid": "b94bd1e8fbacabdc147de7307dfca7bc",
        "title": "宫词 一二八",
        "author": "花蕊夫人徐氏",
        "content": "朱雀门高花外开，毬场空阔净尘埃。\n预排白兔兼苍狗，等候君王按鹘来。",
        "dynasty": "唐",
        "collection_info": null
    },
    {
        "uuid": "5aecba06260e34d69947242bc82ea501",
        "title": "宫词 一二九",
        "author": "花蕊夫人徐氏",
        "content": "会仙观内玉清坛，新点宫人作女冠。\n每度驾来羞不出，羽衣初着怕人看。",
        "dynasty": "唐",
        "collection_info": null
    },
    {
        "uuid": "d934f05527eefee60d1c8fd3e4dbe0aa",
        "title": "宫词 一百三十",
        "author": "花蕊夫人徐氏",
        "content": "老大初教学道人，鹿皮冠子澹黄裙。\n后宫歌舞今抛掷，每日焚香事老君。",
        "dynasty": "唐",
        "collection_info": null
    },
    {
        "uuid": "c0e5fe6791a205cde9252f5895920f62",
        "title": "宫词 一三一",
        "author": "花蕊夫人徐氏",
        "content": "法云寺裏中元节，又是官家诞降辰。\n满殿香花争供养，内园先占得铺陈。",
        "dynasty": "唐",
        "collection_info": null
    },
    {
        "uuid": "d638fb0bdfaaf3306733ca73845664b0",
        "title": "宫词 一三二",
        "author": "花蕊夫人徐氏",
        "content": "金章紫绶选高班，每每东头近圣颜。\n才艺足当恩宠别，只堪供奉一场闲。",
        "dynasty": "唐",
        "collection_info": null
    },
    {
        "uuid": "d5963db8ca093812a33dabe427bb77e2",
        "title": "宫词 一三三",
        "author": "花蕊夫人徐氏",
        "content": "内人深夜学迷藏，徧遶花丛水岸傍。\n乘兴忽来仙洞裏，大家寻觅一时忙。",
        "dynasty": "唐",
        "collection_info": null
    },
    {
        "uuid": "a5ad15c652fd8ef5123c214071be82c2",
        "title": "宫词 一三四",
        "author": "花蕊夫人徐氏",
        "content": "小院珠帘着地垂，院中排比不相知。\n羡他鹦鹉能言语，窗裏偷教鸜鹆儿。",
        "dynasty": "唐",
        "collection_info": null
    },
    {
        "uuid": "30b21a82e30c1f29ead03db6ccea2b6a",
        "title": "宫词 一三五",
        "author": "花蕊夫人徐氏",
        "content": "岛树高低约浪痕，苑中斜日欲黄昏。\n树头木刻双飞鹤，荡起晴空映水门。",
        "dynasty": "唐",
        "collection_info": null
    },
    {
        "uuid": "3dc3245338e84cdce29d1bdda9288b94",
        "title": "宫词 一三六",
        "author": "花蕊夫人徐氏",
        "content": "大臣承宠赐新庄，栀子园东柳岸傍。\n今日圣恩亲幸到，板桥头是读书堂。",
        "dynasty": "唐",
        "collection_info": null
    },
    {
        "uuid": "bc39b592e83adf7e40a1d3dedff04efd",
        "title": "宫词 一百四十",
        "author": "花蕊夫人徐氏",
        "content": "巡吹慢遍不相和，暗数看谁曲校多。\n明日梨花园裏见，先须逐得内家歌。",
        "dynasty": "唐",
        "collection_info": null
    },
    {
        "uuid": "6c5a1c24f5f219b5f222715667c5ecdf",
        "title": "宫词 一四三",
        "author": "花蕊夫人徐氏",
        "content": "小随阿姊学吹笙，见好君王赐与名。\n夜拂玉床朝把镜，黄金殿外不教行。",
        "dynasty": "唐",
        "collection_info": null
    },
    {
        "uuid": "873ac5bcb40506296090e39652573f57",
        "title": "宫词 一四七",
        "author": "花蕊夫人徐氏",
        "content": "大仪前日暖房来，嘱向朝阳乞药栽。\n勑赐一窠红踯躅，谢恩未了奏花开。",
        "dynasty": "唐",
        "collection_info": null
    },
    {
        "uuid": "593255a5479b70a68596663009e9cb8b",
        "title": "宫词 一四九",
        "author": "花蕊夫人徐氏",
        "content": "鹦鹉谁教转舌关，内人手裏养来姦。\n语多更觉承恩泽，数对君王忆陇山。",
        "dynasty": "唐",
        "collection_info": null
    },
    {
        "uuid": "f6ac467adaafa1764f56f4e3616d38d4",
        "title": "述国亡诗",
        "author": "花蕊夫人徐氏",
        "content": "君王城上竖降旗，妾在深宫那得知。\n十四万人齐解甲，宁无一箇是男儿。",
        "dynasty": "唐",
        "collection_info": null
    }
]