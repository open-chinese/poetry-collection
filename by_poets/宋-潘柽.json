[
    {
        "title": "遇旧有感",
        "author": "潘柽",
        "content": "人间百寒暑，正似须臾期。\n当年同袍子，一见雪满颐。\n不惟形容变，亦復声音移。\n坐定问姓字，始省从师时。\n见此发咏嘆，劳生果何为。\n不如多饮酒，满腹同鸱夷。",
        "dynasty": "宋",
        "collection_info": null
    },
    {
        "title": "客舍",
        "author": "潘柽",
        "content": "急雨鸣空壁，轻寒上薄帏。\n愁多空被酒，梦短不成归。\n暗想桃花落，遥怜燕子飞。\n偷儿欺客寝，夜静卷春衣。",
        "dynasty": "宋",
        "collection_info": null
    },
    {
        "title": "题钓台",
        "author": "潘柽",
        "content": "蝉冠未必似羊裘，出处当时已熟筹。\n但得诸公依日月，不妨老子卧林丘。\n英雄陈迹千年在，香火空山万木秋。\n自笑黄尘吹鬓客，爱来祠下繫孤舟。",
        "dynasty": "宋",
        "collection_info": null
    },
    {
        "title": "送友人游金陵",
        "author": "潘柽",
        "content": "酒尽谭余意转新，北风一舸下寒津。\n遥知白下登楼处，正欠黄初着句人。\n往事省来多岁月，旧游疎似晓星辰。\n半山斜日荒凉寺，更有残碑待拂尘。",
        "dynasty": "宋",
        "collection_info": null
    },
    {
        "title": "简徐判院",
        "author": "潘柽",
        "content": "风谊峥嵘昔未亲，正悬一榻待高人。\n当年曾接东莱话，今日宁嫌北阮贫。\n世味梅花开野水，诗情马首没黄尘。\n何时载酒从君去，灵鹫峯前借早春。",
        "dynasty": "宋",
        "collection_info": null
    },
    {
        "title": "出郭",
        "author": "潘柽",
        "content": "酤酒三家市，题诗十里塘。\n薄云鸥外影，空翠马头香。\n出郭知无事，寻僧有底忙。\n终当成野逸，小筑近沧浪。",
        "dynasty": "宋",
        "collection_info": null
    },
    {
        "title": "岁莫怀旧",
        "author": "潘柽",
        "content": "白髮将朱颜，一去几时返。\n怀哉不能寐，展转復展转。\n雀噪晓窗白，鸡鸣芳岁晚。\n梅花眼中春，故情千里远。",
        "dynasty": "宋",
        "collection_info": null
    },
    {
        "title": "还自钱塘道中",
        "author": "潘柽",
        "content": "江上青山落照边，江头归客木兰船。\n春鸥自共潮回去，一点飞来是柳绵。",
        "dynasty": "宋",
        "collection_info": null
    },
    {
        "title": "自滁阳回至乌衣镇",
        "author": "潘柽",
        "content": "行人元不恨长途，下马旗亭酒可沽。\n回首琅琊山不见，西风吹起豆田乌。",
        "dynasty": "宋",
        "collection_info": null
    },
    {
        "title": "雁荡道中",
        "author": "潘柽",
        "content": "千丈岩头一点红，春风吹落浅莎中。\n山僧倚杖移时去，说似溪边采药翁。",
        "dynasty": "宋",
        "collection_info": null
    },
    {
        "title": "次韵酬陆放翁",
        "author": "潘柽",
        "content": "瘦藤白苎岸乌纱，随分酬春领物华。\n西崦三椽休问舍，南湖一带近栽花。\n眼昏客枕多储菊，肺渴僧庖屡借茶。\n无事閒门便早睡，清灯唤起为吟家。",
        "dynasty": "宋",
        "collection_info": null
    },
    {
        "title": "霅上简娄舜章",
        "author": "潘柽",
        "content": "鷄头旋煮莲新拗，簇凤排花鲙更鲜。\n清夜故人情客到，小船载酒大船边。",
        "dynasty": "宋",
        "collection_info": null
    },
    {
        "title": "平江道中",
        "author": "潘柽",
        "content": "不载图书载酒杯，姑苏台下小徘徊。\n东风不识人心老，摆柳吹花一併来。",
        "dynasty": "宋",
        "collection_info": null
    },
    {
        "title": "书姜夔昔游诗后",
        "author": "潘柽",
        "content": "我行半天下，未能到潇湘。\n君诗如画图，历历记所尝。\n起我远游兴，其如鬚毛霜。\n何以舒此怀，转轸移清商。",
        "dynasty": "宋",
        "collection_info": null
    },
    {
        "title": "赠姜邦杰",
        "author": "潘柽",
        "content": "诗人拥节古来稀，今见梅山际盛时。\n传世篇章红锦烂，去天门户碧油垂。\n风霜气老同陈柏，亭馆花开对蜀葵。\n应记灞桥人寂寞，依然风雪捻霜髭。",
        "dynasty": "宋",
        "collection_info": null
    },
    {
        "title": "赠姜白石",
        "author": "潘柽",
        "content": "世间官职似樗蒲，采到枯松亦大夫。\n白石道人新拜号，断无缴駮任称呼。",
        "dynasty": "宋",
        "collection_info": null
    },
    {
        "title": "丽春花",
        "author": "潘柽",
        "content": "梁苑花销去，黄台果自熏。\n不同鶑子粟，别是石榴裙。\n婀娜纔胜掌，参差莫梦云。\n王郎寻水竹，驻履几殷勤。",
        "dynasty": "宋",
        "collection_info": null
    },
    {
        "title": "鹭",
        "author": "潘柽",
        "content": "银潢何限鹊查查，看得桥成度宝车。\n如许风标无用处，年年分占水葓花。",
        "dynasty": "宋",
        "collection_info": null
    },
    {
        "title": "过虞美人墓",
        "author": "潘柽",
        "content": "樽前一曲奈何歌，千古英雄恨不磨。\n女子在军今莫问，君王愎谏向来多。\n最怜秋雨添狐穴，谁与春醪酹棘窠。\n一朽何须论异域，寄声青冢太媕婀。",
        "dynasty": "宋",
        "collection_info": null
    },
    {
        "title": "上龟山寺",
        "author": "潘柽",
        "content": "菜花开处认遗基，荒屋残僧未忍离。\n寺付丙丁应有数，岸分南北最堪悲。\n金铃塔上如相语，铁佛风前亦敛眉。\n野匠不知行客意，竞磨浓墨打顽碑。",
        "dynasty": "宋",
        "collection_info": null
    },
    {
        "title": "句",
        "author": "潘柽",
        "content": "一树黄葵金盏侧，劝人相对醉西风。",
        "dynasty": "宋",
        "collection_info": null
    }
]