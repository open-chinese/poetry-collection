[
    {
        "uuid": "a5f58e2ba40a378aa27a967258a1c43d",
        "title": "水龙吟 素姬初宴瑶池",
        "author": "陈恕可",
        "content": "素姬初宴瑶池，佩环误落云深处。\n分香华井，洗妆湘渚，天姿淡泞。\n碧盖吹凉，玉冠迎晓，盈盈笑语。\n记当时乍识，江明夜静，只愁被、婵娟误。\n几点沙边飞鹭。\n旧盟寒、远迷烟雨。\n相思未尽，纤罗曳水，清铅泣露。\n玉镜台空，银瓶绠绝，断魂何许。\n待今宵试探，中流一叶，共凌波去。",
        "dynasty": "宋",
        "collection_info": null
    },
    {
        "uuid": "f93d2cc8c590fb952ee9582502613deb",
        "title": "齐天乐 碧柯摇曳声何许",
        "author": "陈恕可",
        "content": "碧柯摇曳声何许，阴阴晚凉庭院。\n露湿身轻，风生翅薄，昨夜绡衣初翦。\n琴丝宛转。\n弄几曲新声，几番凄惋。\n过雨高槐，为渠一洗故宫怨。\n清虚襟度漫与，向人低诉处，幽思无限。\n败叶枯形，残阳绝响，消得西风肠断。\n尘情已倦。\n任翻鬓云寒，缀貂金浅。\n蜕羽难留，顿觉仙梦远。",
        "dynasty": "宋",
        "collection_info": null
    },
    {
        "uuid": "fd4371bd918a45592ec37fb332fa4d6d",
        "title": "齐天乐 蜕仙飞佩流空远",
        "author": "陈恕可",
        "content": "蜕仙飞佩流空远，珊珊数声林杪。\n薄暑眠轻，浓阴听久，勾引凄凉多少。\n长吟未了。\n想犹怯高寒，又移深窈。\n与整绡衣，满身风露正清晓。\n微熏庭院昼永，那回曾记得，如诉幽抱。\n断响难寻，馀悲独省，叶底还惊秋早。\n齐宫路杳。\n叹往事魂消，夜阑人悄。\n谩省轻盈，粉奁双鬓好。",
        "dynasty": "宋",
        "collection_info": null
    },
    {
        "uuid": "91ac0375882fd93e3c5f45d933949bb0",
        "title": "桂枝香 西风故国",
        "author": "陈恕可",
        "content": "西风故国。\n记乍免内黄，归梦溪曲。\n还是秦星夜映，楚霜秋足。\n无肠枉抱东流恨，任年年、褪匡微绿。\n草汀篝火，芦洲纬箔，早寒渔屋。\n叙旧别、芳蒭荐玉。\n正香擘新橙，清泛佳菊。\n依约行沙乱雪，误惊窗竹。\n江湖岁晚相思远，对寒灯、谩怀幽独。\n嫩汤浮眼，枯形蜕壳，断魂重续。",
        "dynasty": "宋",
        "collection_info": null
    }
]