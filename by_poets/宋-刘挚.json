[
    {
        "title": "读书",
        "author": "刘挚",
        "content": "西风入梧桐，白露下云汉。\n洒洒晚秋色，清凉復神观。\n岁月不我与，料理前日慢。\n念此平生心，所乐在黄卷。\n太羮与玄酒，梨樝及俎籑。\n滋味要足口，更復恨未见。\n灯火夜可亲，巾箱字甚惮。\n纷纷事是非，碌碌世治乱。\n千古守糟粕，未免斵轮叹。\n圣贤有堂奥，大道堪夷坦。\n是为名教乐，足以了衰晏。\n惜日营珠金，投身醟歌管。\n彼志各自言，难以一理贯。",
        "dynasty": "宋",
        "collection_info": null
    },
    {
        "title": "老子画象",
        "author": "刘挚",
        "content": "敝周僿于文，老子谈大道。\n仁义已末流，体法固行潦。\n虚无抱玄珠，清净为至宝。\n掊斗息羣竞，死圣止大盗。\n谓可愚斯民，狂澜復既倒。\n不知世大变，万僞火就燥。\n欲以区区言，反俗入羲昊。\n浑沦五千言，道德何浩浩。\n汉尝求其说，施用未深造。\n衣食已有滋，烦苛以能埽。\n惜哉衰世士，学术失探讨。\n流而为刑名，惨礉极枯槁。\n但见多申韩，举皆罪黄老。\n圣人无常师，有善取舆皁。\n问礼固有然，谁谓孔徒小。\n遗貌知是非，君无论丑好。",
        "dynasty": "宋",
        "collection_info": null
    },
    {
        "title": "杂诗六首  其一",
        "author": "刘挚",
        "content": "四序若转毂，万物变秋风。\n萧骚檐边月，赫赤江上枫。\n寒鸱坐晴屋，阴虫凄暮丛。\n灵鳯杳何许，寂寂朝阳桐。",
        "dynasty": "宋",
        "collection_info": null
    },
    {
        "title": "杂诗六首  其二",
        "author": "刘挚",
        "content": "咬咬笼中鸟，食饱勤好音。\n谁怀主人意，岂不思上林。\n出处谬前算，老大故溪心。\n秋衾耿寒梦，玉露晓如淋。",
        "dynasty": "宋",
        "collection_info": null
    },
    {
        "title": "杂诗六首  其三",
        "author": "刘挚",
        "content": "古人有髙志，妙与天地通。\n读骚饮美酒，挥弦送飞鸿。\n杖藜步梧竹，闭户闲仆僮。\n祸福有倚伏，念当守蒿蓬。",
        "dynasty": "宋",
        "collection_info": null
    },
    {
        "title": "杂诗六首  其四",
        "author": "刘挚",
        "content": "我思彭江州，行已有风绩。\n与善忘畛畦，麾邪立崖壁。\n堂堂生民望，奄奄斯道寂。\n何时持鷄酒，就子坟上沥。",
        "dynasty": "宋",
        "collection_info": null
    },
    {
        "title": "杂诗六首  其五",
        "author": "刘挚",
        "content": "播州迁刘郎，夜郎放太白。\n秀木风所仇，人情有欣戚。\n严霆无终朝，斯文岂遂厄。\n我愿苏与黄，寿命等金石。",
        "dynasty": "宋",
        "collection_info": null
    },
    {
        "title": "杂诗六首  其六",
        "author": "刘挚",
        "content": "至人有神游，坐凌八荒邈。\n一息如鹏图，万里御羊角。\n蒿莱彼频频，晨夕自喔喔。\n仙人乔与松，谁云不可学。",
        "dynasty": "宋",
        "collection_info": null
    },
    {
        "title": "西斋观雨",
        "author": "刘挚",
        "content": "长庚谢余炎，大火躔西极。\n开轩对朝雨，拭目看秋色。\n云空相晦明，风缕乍斜直。\n声繁自飘萧，势急勿淙激。\n方塘潜浪潮，万瓦乱珠射。\n巢燕倦翩翩，庭芜长纷籍。\n闲花洗幽素，秀木舞凉碧。\n清气醒筋骸，余爽入几席。\n迹希蒋诩径，兴髙陶令宅。\n绕郭听懽声，登秋饱丰泽。\n良辰感孤宦，念我久行客。\n穷年不自乐，心迹雨何益。\n功名羞诡奇，岁月易类斥。\n圣人堂有奥，大道坦可适。\n胡为世俗间，区区较寻尺。",
        "dynasty": "宋",
        "collection_info": null
    },
    {
        "title": "县斋秋日雨后寄李圣和",
        "author": "刘挚",
        "content": "置闰岁八月，祝融冒秋权。\n当代不肯归，滞暑歊以延。\n金行奋刚义，天令惩骄愆。\n一雨恶气死，百物疲瘵痊。\n阴阳战既定，灏气苏天渊。\n揫敛物得性，丰给民有年。\n小轩占幽寂，危坐凉翛然。\n身如赦炮烙，蓬山弄飞泉。\n冷风啸梧竹，清响摇碧鲜。\n净几少喧蝇，髙檐除嘒蝉。\n烦心爽已蜕，尘观清疑仙。\n于兹饬前懈，图书猎陈编。\n晤言隔朋类，披卷盟圣贤。\n乐此怀髙风，北望心悁悁。",
        "dynasty": "宋",
        "collection_info": null
    },
    {
        "title": "县北马上",
        "author": "刘挚",
        "content": "五月暑雨过，缓辔来城阴。\n朝晖粲林莽，凉风弄衣襟。\n敢辞鞭策劳，邂逅得幽寻。\n斯人勤岁事，乐此膏泽深。\n芃芃黍稷垄，蔼蔼桑柘林。\n田翁可指食，蚕妇期织纴。\n稇储与衣褐，卒岁无崎嵚。\n陶民帝有力，养物天之心。\n忘言乐其乐，此意良自谌。\n纾为马上句，比和击壤吟。",
        "dynasty": "宋",
        "collection_info": null
    },
    {
        "title": "答黄莘任道代书见寄",
        "author": "刘挚",
        "content": "吾生本放浪，自比林壑人。\n谬此绁官组，试邑漳水滨。\n疆田占泻卤，户俗籍羸贫。\n驿涂搔左臂，河流啮西漘。\n役者动沦产，居者无储稇。\n科求困府调，期会严吏文。\n儒生仕学古，志在膏斯民。\n慨叹适于此，踸踔徒自勤。\n亦尝纾厚敛，粗自穷褐温。\n劳心米盐屑，秉笔朱墨纷。\n尚赖厥俗古，椎然犹朴淳。\n因时罕讼诉，得以亲旧闻。\n瞻言君子治，百里相依濒。\n厨传候使介，南北交欢忻。\n议和六十年，中国劳锄耘。\n脂膏瘠黔首，岁月如转轮。\n寸金比寸土，石晋真自焚。\n祖宗赫大业，此愿尝经纶。\n遗愤郁未泄，壮士常云云。\n天运无盛衰，吾民繫康屯。\n远御在廊庙，勿惮躬觞飱。\n小官惠不耻，委吏孔所伸。\n我亦走除道，折腰边马尘。\n缘兹有境会，每得言笑亲。\n代去各匪远，木落秋风辰。\n知倦黎侯寓，来卜子骞邻。\n东平我客久，蕃阜诚罕伦。\n齐鲁儒学地，遗风今尚存。\n礼让行比屋，弦诵传里门。\n玉京辇路近，霏烟望氤氲。\n梁岑耸秀概，回源号通津。\n炊玉北陂稻，鲙霜南浦鳞。\n名园富夏果，冬山下寒薪。\n滋味闽越足，物色吴楚宾。\n人物盛着録，衣冠若云屯。\n交朋三数子，英英鸾鹤羣。\n文章与言行，玉洁芝兰熏。\n方舟洞庭雨，载酒乐郊春。\n羡君此谋吉，不必龟筮询。\n我马固已秣，君车亦宜巾。\n瑶音枉嘉问，凌纸天葩芬。\n聊兹缔里社，愧匪金玉珍。",
        "dynasty": "宋",
        "collection_info": null
    },
    {
        "title": "中秋招赵湜",
        "author": "刘挚",
        "content": "浩然天地秋，凉风日萧索。\n宪也固非病，回焉不改乐。\n公秫已堪酿，兵厨有近约。\n以此邀子车，主礼岂云薄。",
        "dynasty": "宋",
        "collection_info": null
    },
    {
        "title": "送赵湜游边",
        "author": "刘挚",
        "content": "风霜日夜肃，关寒塞草白。\n之子倦蓬蒿，结束远行役。\n尺剑有壮怀，短褐无寒色。\n礼台多黄金，义橐富白璧。\n河山数千里，赵魏缭遗迹。\n大事今在边，为我尽览历。\n威怀用表饵，是非入奇策。\n岂如荥阳秀，出以屡空迫。",
        "dynasty": "宋",
        "collection_info": null
    },
    {
        "title": "白鹭亭",
        "author": "刘挚",
        "content": "危亭跨城巅，因洲名白鹭。\n开轩二水上，寓目万景赴。\n风涛豢鱼龙，烟云变汀渚。\n孤禽点钟山，片席下吴浦。\n闲人得闲愁，凭栏叹今古。\n脉脉临长江，寒潮自来去。",
        "dynasty": "宋",
        "collection_info": null
    },
    {
        "title": "过彭泽",
        "author": "刘挚",
        "content": "孤舟倚彭泽，髙节怀渊明。\n缾粟曾几许，忽归无留情。\n士生于内外，贵识所重轻。\n山高暮寒耸，江阔春风平。\n弦歌绝遗响，秫田今谁耕。\n我方事奔走，呜呼愧先生。",
        "dynasty": "宋",
        "collection_info": null
    },
    {
        "title": "庾信宅",
        "author": "刘挚",
        "content": "南都号多士，庾信乃辞客。\n承家富缣缃，摛文烂组织。\n应教来春坊，日坐学士席。\n翩翩宫体谣，江左变风格。\n巨盗掀台城，狂飈铩孤翮。\n南飞江陵宫，杖策赴王绎。\n经纶投中兴，感愤补天隙。\n大厦岂一士，终此阳九厄。\n陆机趋洛阳，夷吾入齐国。\n濯足聊委蛇，怀邦已悲恻。\n惜哉不遭时，淟涊无伟绩。\n王室与身世，沦离两何益。\n暮齿哀江南，聊将赋心迹。\n楚郡故城阴，或云此遗宅。\n寥寥旧山川，莽莾新黍稷。\n是非不可求，秋风暮烟白。",
        "dynasty": "宋",
        "collection_info": null
    },
    {
        "title": "马融綘帐台",
        "author": "刘挚",
        "content": "东京尚经术，人皆挟师才。\n惜乎章句间，门户各异开。\n马融号耆旧，太守南郡来。\n横经坐綘帐，自处何崔嵬。\n帐前列徒弟，帐后歌絃陪。\n书生贫贱志，遽以声色回。\n于今数百年，岿然但髙台。\n旧址半倾圮，栏槛生莓苔。\n溪光贮襟袂，南风熏樽罍。\n髙檐日向暮，燕雀亦徘徊。",
        "dynasty": "宋",
        "collection_info": null
    },
    {
        "title": "题公安知县柳应辰屯田默庵",
        "author": "刘挚",
        "content": "语默本无常，此道知者寡。\n君子默诸心，志气纳陶冶。\n至神所安潜，可使万物化。\n精微与道契，密不见纤罅。\n世俗默在口，钤若偶人者。\n至其中所骛，逐逐散万马。\n我来观默庵，虚白非外假。\n天地冥毫芒，今古一昼夜。\n物至纷无穷，酬酢甚闲暇。\n清净老聃烛，寂寞扬氏驾。\n养此将有行，性命妙天下。\n相对坐终日，心惬如嘬炙。\n赋诗尚何言，聊为默庵谢。",
        "dynasty": "宋",
        "collection_info": null
    },
    {
        "title": "寄题柳郎中留客潏",
        "author": "刘挚",
        "content": "主人真爱客，留客彻归路。\n清溪环醉堂，客起惊四顾。\n人生异智愚，所急随所慕。\n仆仆声利徒，昼夜无息虑。\n虽有此不乐，身留意已骛。\n惟同主人心，乃知此中趣。\n主人韵潇洒，恬不役世故。\n对物心有忘，简言理自悟。\n清风元紫芝，令德黄叔度。\n即之久益亲，不知变朝暮。\n况復樽有酒，琴奕左右布。\n鱼鸟驯不惊，孰与醉妖嫭。\n主人意于客，可谓甚无负。\n速应架溪流，坦坦堂下步。\n客至不须留，听客自来去。",
        "dynasty": "宋",
        "collection_info": null
    },
    {
        "title": "次韵王潜江见索近诗",
        "author": "刘挚",
        "content": "与子一睽索，俄经百朝昏。\n尘劳触新累，病懒荒旧闻。\n强之旋放失，殆若沟浍源。\n新吟妙思致，天葩发灵根。\n澹然体大雅，理惬如忘言。\n鼓旗缔友社，壮志压仅存。\n譬以赵魏弱，仰关支秦军。\n君无疑敝橐，薏苡非珠琨。",
        "dynasty": "宋",
        "collection_info": null
    },
    {
        "title": "送邹泽民还沣阳",
        "author": "刘挚",
        "content": "人生寡会合，世路多穽机。\n吾得二三友，老钝谐所依。\n泽民气闳侈，词笔如戈挥。\n狂鹗但思击，生马不可鞿。\n彦修韵寒苦，独以经史肥。\n捩眼鄙俗调，攘臂谈圣微。\n直夫名流子，学性无愆违。\n冰玉莹表裏，芝兰自芳菲。\n嗟吾实款段，骐骥安可希。\n清樽写江海，日获从西圻。\n吟锋互矜轧，醉笑相嘲讥。\n方怀青蒿愧，忽见黄鹄飞。\n明哲慎所蹈，勿与矰缴几。\n秋风病池榭，苦雨沾裳衣。\n行矣岁华晏，重感人事非。\n玉音傥无斁，时有北鸿归。",
        "dynasty": "宋",
        "collection_info": null
    },
    {
        "title": "次韵晋陵吴秀才传见贶",
        "author": "刘挚",
        "content": "予本疏野人，出处心已果。\n孔患四未能，嵇慵二不可。\n长年足忧劳，中怀幸安妥。\n风疡卧疲躯，手足困挛跛。\n思君淳乎淳，处俗我为我。\n玉轸黄金徽，手开万古锁。\n天地自然声，听者不敢惰。\n君有元气舟，微风以为柂。\n我亦薄外机，庶不撄世祸。\n傥伴荆州行，春江醉轻舸。",
        "dynasty": "宋",
        "collection_info": null
    },
    {
        "title": "荆门军惠泉呈李使君舜卿",
        "author": "刘挚",
        "content": "苍山抱西城，蒙泉发山麓。\n一泓养虚净，大石坼岩澳。\n源脤潗潗来，星珠沸相续。\n何人潴方池，不使声瀑瀑。\n四围迭琳琅，百丈荫云木。\n波底金莲花，万叶绿绮缛。\n畏清无鱼虾，因亦远鸥鹄。\n俯视洞五臟，安敢濯两足。\n循池隅西南，渐见泄泉滀。\n怒声始可听，势如脱桎梏。\n涎沫卷飞练，潨鸣射碎玉。\n曲折溪路长，幽响远连属。\n安得朱丝弦，为写沧浪曲。\n派泽山下田，岁常稔麰谷。\n憧憧负缾盎，清入郡人腹。\n惠名由此欤，图牒曾不录。\n崔碣镵文章，无数不暇读。\n亦欲有佳句，恐为惠泉辱。\n使君心自清，舘宫泉上宿。\n一勺蜕尘轩，岂比樽酒渌。\n磅礴壮士气，常为山水伏。\n天下几林泉，无金买卜筑。\n空兹嚼屠门，野人真碌碌。",
        "dynasty": "宋",
        "collection_info": null
    },
    {
        "title": "煎茶",
        "author": "刘挚",
        "content": "饭后开都篮，旋烹今岁茶。\n双龙碾圆饼，一枪磨新芽。\n石鼎沸蟹眼，玉瓯浮乳花。\n诗思一坐爽，睡魔千里遐。\n茂陵病解渴，顿觉肺气嘉。\n玉川风腋兴，直欲凌烟霞。\n论功着为经，宜得鸿渐夸。\n膏梁麯糵士，此物无与赊。",
        "dynasty": "宋",
        "collection_info": null
    },
    {
        "title": "石生煎茶",
        "author": "刘挚",
        "content": "石生兰溪来，手提溪泉缾。\n谓言长官政，如此泉水清。\n欢然展北焙，小鼎亲煎烹。\n一杯酌官寿，云腴浮乳英。\n惭非百壶饯，真意不自轻。\n涧沼苹藻细，王公享其诚。\n冠盖岂不至，纷纷空涕横。\n珍重石子者，端有古人情。",
        "dynasty": "宋",
        "collection_info": null
    },
    {
        "title": "游白云山",
        "author": "刘挚",
        "content": "西山矜霁色，林岭遡晨光。\n万象露荣秀，熙然数盛阳。\n扶笻喜暄暖，更得春日长。\n迴阡互亏蔽，丛薄纷青黄。\n溪桥觉飞动，涨水起连航。\n杳杳岩壑步，翛翛松桂香。\n道人诵所闻，坐使身世忘。\n谁我共出处，闲人澹徊翔。\n风铃有妙想，天乐浮图傍。\n非徒爱石壁，行将营草堂。\n彼哉楚人子，记恨撷幽芳。",
        "dynasty": "宋",
        "collection_info": null
    },
    {
        "title": "马当山",
        "author": "刘挚",
        "content": "马当天下险，崔嵬大江边。\n翠碧倚千丈，峭立万仞渊。\n其背领羣岫，其麓汇飞漩。\n欎葱岩间桂，穷冬华叶鲜。\n岂无神仙人，缥缈居其巅。\n猿猱肆健捷，攀跻到云烟。\n扬帆过其下，瞥若飞鸟然。\n仰观动精魄，但见揫青天。\n吾生愧仁智，而于山水便。\n终日叩舷坐，无暇窥尘编。\n有嗜固为累，触险不自怜。",
        "dynasty": "宋",
        "collection_info": null
    },
    {
        "title": "湖溪道中",
        "author": "刘挚",
        "content": "夜雨声绵绵，朝雨势未歇。\n行役良间关，炎歊暂祛遏。\n苹藻香幽幽，陂池水活活。\n咫尺迷见闻，淋漓彻衣褐。\n坎泥甚胶凝，塍路无尺阔。\n饥僮与羸骖，十步九颠蹷。\n攲鞍髀欲僵，风盖手屡脱。\n惊目不暇瞬，危魂亦已怛。\n处险贵能安，欲速或未达。\n圣禹尝輴行，文公尚胡拔。\n彼勤事业大，吾劳簿书末。\n香城到长堤，轩眉解蹙頞。\n大道吾所归，宁为险途夺。",
        "dynasty": "宋",
        "collection_info": null
    },
    {
        "title": "久雨次路韵",
        "author": "刘挚",
        "content": "江国多阴霖，云气所储积。\n贯月仍弥旬，穷朝復竟夕。\n太阳暗经天，莫见黄道迹。\n风霏淋床帷，檐溜穴砌石。\n春泽农之瑞，太甚岂其益。\n人言雨有数，四时合均适。\n前多后将少，物理固明白。\n我居苦湫陋，安得爽垲易。\n栋梁生菌苔，书药渍汗液。\n塞漏除泥涂，纷纷课奴获。\n凌虚逃重膇，颇思两凫舄。\n坐观久溟蒙，风伯岂无责。\n慰彼望岁人，私我穷居客。\n兹事但置之，一觞聊自释。",
        "dynasty": "宋",
        "collection_info": null
    },
    {
        "title": "富池口",
        "author": "刘挚",
        "content": "顺风虽宜帆，颠暴亦难用。\n浪拥江逆流，云狂日昏雾。\n天公容飞廉，橐籥大开弄。\n蛟鲸快乘时，骧首出洪洞。\n舟檝多深藏，湾浦投缺空。\n我行斯可时，要当审静动。\n况復舟弊钝，羸师困僵冻。\n时止圣所藏，欲速祸或中。\n坐期天清明，连樯欣所纵。\n且倾渌酒樽，慰此清夜梦。",
        "dynasty": "宋",
        "collection_info": null
    },
    {
        "title": "泛舟",
        "author": "刘挚",
        "content": "湖光漾碧霄，飘然一方舟。\n绿窗屡还復，檀桨双夷犹。\n雨色芰荷晚，风香苹藻秋。\n凫鸥解相信，随桡过前洲。\n落落二三子，载酒相与游。\n清言惬素尚，大笑忘幽忧。\n洞庭醉渊明，剡溪浮子猷。\n人生似飘瓦，所愿非所求。\n濯缨渔父达，佩兰骚人愁。\n不须吴姬婉，莲间听淫讴。\n鄙哉遁功业，方为五湖游。\n吾曹诗酒中，此乐为最优。",
        "dynasty": "宋",
        "collection_info": null
    },
    {
        "title": "忆山",
        "author": "刘挚",
        "content": "昔者气少鋭，狂走登泰山。\n东峰候海日，危磴跻天关。\n上攻秦汉事，遗文大碑顽。\n南浮九江会，庐阜几往还。\n双林到如家，瀑布声潺潺。\n扁舟上湘水，南衡若屏环。\n巍阁坐杳霭，祝融费跻攀。\n幽寻恣所适，曾不虞辛艰。\n其余林壑趣，可数皆班班。\n逮今岁十改，志气日已孱。\n前时两河吏，风埃走青纶。\n荆州乃泽国，自昔登临悭。\n佳山到郢尽，平地千里闲。\n尘耳忆猿啸，屐齿生苔斑。\n安得苍翠姿，下落樽酒间。\n平生林丘志，未去心如瘝。\n去就不勇决，将见移文讪。",
        "dynasty": "宋",
        "collection_info": null
    },
    {
        "title": "送吴雍平凉令",
        "author": "刘挚",
        "content": "洞庭叶微脱，衡阳鴈未归。\n秋云招客思，偏向陇头飞。\n风霜过商郢，飘泊游子衣。\n行迈岂不远，在彼渭水沂。\n早寒关草白，九月边马肥。\n西州风俗厚，长官民政稀。\n洪河缭势胜，大山四蟠围。\n登临赋今古，壮志相发挥。\n宦游子诚乐，孤陋予何依。\n念此性疏朴，动辄触世机。\n相逢幸烛理，义惬不谓非。\n扶持失其直，曲逢嗟愿为。\n朋友日已削，道义谁与几。\n离骚默自慰，但寄黄金徽。",
        "dynasty": "宋",
        "collection_info": null
    },
    {
        "title": "寄颍州顾子敦",
        "author": "刘挚",
        "content": "念君去南州，岁月忽已扫。\n岂无肺腑言，难为音书道。\n客来自汝阴，尽说太守好。\n黄堂曰无事，仁政浃稚老。\n承颜奉亲欢，甘旨富鱼稻。\n时时过西湖，樽酒媚花鸟。\n儿童争拍手，共笑玉山倒。\n都城亦何为，风尘惊昏晓。\n投身非所谋，养气安能浩。\n思君便便腹，中有无价宝。\n昔者定交分，我已愧枯槁。\n岂知鸿鹄飞，翩然异鸧鸨。\n人生出处间，得失不在早。\n君看松与桂，俱有岁寒操。\n何时临清觞，为子倾怀抱。",
        "dynasty": "宋",
        "collection_info": null
    },
    {
        "title": "送僧常荫",
        "author": "刘挚",
        "content": "吾师来曲江，落落伟丈夫。\n灵标峙松雪，清韵辉冰壶。\n谈高文字间，欲趋仁义途。\n飘然迹无累，青天白云孤。\n振衣下怀楚，遂欲游京都。\n京都贵人多，骈门耀金朱。\n仁义卜知已，谁不顾子庐。\n况子兼外学，妙达性命枢。\n言随祸福应，名利惟所呼。\n一出玩世故，应忆旧山隅。",
        "dynasty": "宋",
        "collection_info": null
    },
    {
        "title": "庖婢病跂自临鼎俎有诗",
        "author": "刘挚",
        "content": "塘头买鲜鳞，戢戢杨柳贯。\n不忧一日饥，遂可支两膳。\n北方贵窗鱼，岂异此中窗。\n但求杯盌充，焉问名实眩。\n芼之姜芥蔬，杂以紫莼綫。\n虽非梁肉豪，乡思已过半。\n甘芳渍蒙茸，软熟分片段。\n佐我新炊秔，珠琲光粲粲。\n春羮远无惭，枯鮝不足羡。\n吾于饕餮衰，安此软暖燕。\n昔人意不佳，多缘噉脯麵。\n圣贤亲鼎俎，毋庸厌烹馔。",
        "dynasty": "宋",
        "collection_info": null
    },
    {
        "title": "夜发白碑",
        "author": "刘挚",
        "content": "昼行苦炎蒸，秣马戒夜发。\n清梦失归路，微风弄纤葛。\n星疏天无云，独有亭午月。\n太空生白烟，浩荡万里阔。\n细碎草木香，淋漓露气滑。\n戚戚寒虫声，逐马不暂歇。\n我行何区区，无乃害慵拙。\n传闻猛虎多，宵路时出没。\n四顾林莽中，精灵动毛髪。\n求全得忧虞，祸毎乘所忽。\n君子审重轻，无劳避途暍。",
        "dynasty": "宋",
        "collection_info": null
    },
    {
        "title": "冬日游蔡氏园次孙元忠韵",
        "author": "刘挚",
        "content": "偶来梁宋游，得子共闲冷。\n杖藜古城阴，邂逅尘外境。\n怳思阛阓中，喧卑真坎井。\n晴霜蔽阴崖，朝晖润阳岭。\n田翁醉年丰，晓夕不知醒。\n园径迎幽寻，林屋到深静。\n冻禽时自惊，古木坐移影。\n忆雪指寒荄，占春验枯梗。\n求田计良难，旅食饱已幸。\n暂得酒中趣，讵须求酩酊。\n短景忽催归，何时后期请。",
        "dynasty": "宋",
        "collection_info": null
    },
    {
        "title": "次韵吴户曹师道秋雨",
        "author": "刘挚",
        "content": "西风日已肃，凉雨霏层阴。\n丰泽饱岁事，徂节惊壮心。\n寒虫搅夜思，沧浪梦秋衾。\n欲谢茂陵病，谁怜庄舄吟。",
        "dynasty": "宋",
        "collection_info": null
    },
    {
        "title": "题句龙纬职方海棠轩",
        "author": "刘挚",
        "content": "使君西州客，惯见海棠红。\n彯缨出故里，扬马来汉宫。\n醉当坐乖隔，年年梦春风。\n荆州蜀门户，脉脉风气通。\n此花何从来，根本移化工。\n使君有新第，幽寓如山中。\n小轩面城麓，交柯植双丛。\n年光锦官远，颜色故园同。\n想当春苞丽，无日樽酒空。\n繁艳烧醉眼，顾眄增冶容。\n地胜不在大，意适物易充。\n双轮粲两朱，行将指炎封。",
        "dynasty": "宋",
        "collection_info": null
    },
    {
        "title": "寄题定州杨君园亭",
        "author": "刘挚",
        "content": "隐不在山壑，名园抱南城。\n梧竹有远韵，泉石非世声。\n林花品莫数，野鸟驯不惊。\n主人堂其间，对境心已清。\n举遗笑录录，放言独冥冥。\n新诗写闲逸，其声自和平。\n吾尝攻风俗，燕赵义而诚。\n自古志慷慨，其人尚功名。\n苟非胜绝地，乌可夺其行。\n士于内与外，罕能权重轻。\n主人不待识，定无俗世情。",
        "dynasty": "宋",
        "collection_info": null
    },
    {
        "title": "御史台柏下有丛竹久荒杂殿中刘中叟洗之监察孙君孚有诗知杂事刘某次韵",
        "author": "刘挚",
        "content": "老柏寒昂藏，丛篠下纷列。\n未须论晦明，均敢犯霜雪。\n尘埃深蔽埋，芜蔓困笼结。\n槁悴屈子容，饥癯伯夷节。\n殿中秉髙义，利刃勇分别。\n病谷除蒿稂，蚀月救吞啮。\n还君岁寒姿，清风自交彻。\n念昔绕荒栏，三嘆生慕悦。\n重来十五年，笑我壮心折。\n幽怀耿相对，欲语不得说。",
        "dynasty": "宋",
        "collection_info": null
    },
    {
        "title": "观音院饯送章子平出守郑州探得近字",
        "author": "刘挚",
        "content": "大梁三尺雪，冰泥变尘坌。\n千驺国西门，俨若钟在簨。\n使君御之行，往殿股肱郡。\n玉符佩祥麟，车旟舞飞隼。\n去国虽所怀，而在百里近。\n朝方背象魏，暮已跨封畛。\n荥阳介两京，左右事控引。\n咽喉半天下，客车日交轸。\n闭关非人情，饰传古所哂。\n使君锦幖仙，才业苦清敏。\n故人毁誉忘，要使仁义尽。\n昔贤此为政，遗爱浃微隐。\n国人赋缁衣，千载声亦泯。\n二者在君兴，无嗟设施窘。",
        "dynasty": "宋",
        "collection_info": null
    },
    {
        "title": "送文与可同出守湖州",
        "author": "刘挚",
        "content": "东蜀老儒者，吴兴新使君。\n前更四州守，风政超古人。\n归来天禄阁，袖手随众羣。\n一毫不染指，世味从甘辛。\n谓柔未易招，谓刚可以亲。\n浑然镇冒器，承以缫率文。\n词章谢剞劂，天葩出灵根。\n冥冥古咸池，众听所卧闻。\n外物了无累，独爱霜中筠。\n应怜岁寒节，落笔收天真。\n七贤与六逸，林下仍溪滨。\n对之浪狂醉，顾岂知此君。\n比年不多写，造化悭至珍。\n而我得二纸，毫素余清芬。\n留当雪霜展，可慰思慕勤。\n煌煌钟鼎具，未许刊名勋。\n聊復咏黄鹄，南国垂朱轮。\n拔足出埃壒，投身当水云。\n人与境相得，长鲸卧天津。\n冰壶地千里，云屏山四邻。\n醉月若下酒，芼羮沼渚莼。\n仕宦子虽适，孤陋予何伸。\n曲蓬谁与直，坐远兰蕙熏。\n临风写高兴，愿寄江南春。",
        "dynasty": "宋",
        "collection_info": null
    },
    {
        "title": "天苏酒成次路韵",
        "author": "刘挚",
        "content": "粤岭酒万户，醖者无刑章。\n以兹于酿事，家家致其祥。\n羁人亦随喜，聊自慰空觞。\n颇收诸家法，曹髙及张王。\n不復使邻舍，更笑瓮下狂。\n软熟秋穤洁，芬烈吴秫香。\n堈头沸珠螘，斝面灯玉浆。\n人情喜自誉，谓可官法当。\n方时见初菊，熠爚浮冷黄。\n頽然此中趣，不觉乡路长。\n格髙气淳圣，何至肠腐伤。\n区区美芹意，欲以酌后皇。\n余醺到郡郭，恨无嘉宾将。\n增酿更加数，从今百忧忘。",
        "dynasty": "宋",
        "collection_info": null
    },
    {
        "title": "食鲙",
        "author": "刘挚",
        "content": "知几张季鹰，归怀託江鲙。\n鲈鱼今不数，未若鲂鲫最。\n橙韲捣椒兰，芦菔碎珠贝。\n盈盘玉叶铺，千缕红云碎。\n佐以晚菘羮，玉饭香蔼蔼。\n饱行惭素餐，扪腹放衣带。\n昨来溪夏干，市空无可奈。\n徒有弹铗吟，何能饱幼艾。\n安得东海鲸，不惮生物害。\n挥刀满金盘，对列酒池外。",
        "dynasty": "宋",
        "collection_info": null
    },
    {
        "title": "植菊",
        "author": "刘挚",
        "content": "春花悦时人，赏玩纷仆仆。\n南园一夜风，地上红盈掬。\n我似鹿皮翁，秖爱晚秋菊。\n团团绿玉丛，移趁烟雨斸。\n愿言早芬敷，重阳日已促。\n煌煌想金葩，况此风露足。\n岂止插满头，服之明两目。\n滋养溉清泉，围护编翠竹。\n多开万铃奇，勿变桃花俗。\n酒熟落帽天，不作牛山曲。",
        "dynasty": "宋",
        "collection_info": null
    },
    {
        "title": "菱角",
        "author": "刘挚",
        "content": "洪池富水物，擘波收紫菱。\n春华杂青黄，夏蔓相牵仍。\n迨彼风露足，芒角秋实登。\n刚铦事利觜，扶挟如有朋。\n双锋尚可嘬，四出尤足憎。\n昌歜固有嗜，蒺莉非所凭。\n外观乏婉软，中质韬玉冰。\n取物取诸内，惟彼识者能。",
        "dynasty": "宋",
        "collection_info": null
    },
    {
        "title": "朱李",
        "author": "刘挚",
        "content": "珍果繁西园，登盘得朱李。\n白雪凋春花，缥丸结夏子。\n肉理浆包寒，肤衣粉凝紫。\n细碎轻菱芡，甘软异瓜柿。\n不须论投报，聊復冰寒水。\n伯阳指仙宗，房陵诧遗美。\n钻核乃独善，王氏亦已鄙。\n味苦吾所幸，道旁岂云耻。\n君看齐物人，无用乃天理。",
        "dynasty": "宋",
        "collection_info": null
    },
    {
        "title": "行药",
        "author": "刘挚",
        "content": "行年将七十，衰病乃其时。\n矧兹地气沴，州在大泽陂。\n忆昨度炎暑，林莽居舍卑。\n山色不到眼，地无清泉滋。\n晴旸则鑪冶，阴浊则蒸炊。\n气脘疲呕洩，躯骸醉支离。\n节气近寒露，生意稍可支。\n故人在秦晋，知我穷至斯。\n奁封众药品，皆自州土宜。\n形味紫团宝，苗窗西岳奇。\n灵如雪山草，秀比商岭芝。\n是身本无有，疾病何用治。\n自爱聊尔尔，道人母我蚩。\n丸膏或㕮咀，何復求良医。\n策杖行东圃，运动疏通之。\n收復我冲粹，驱散彼邪疵。\n养生固有道，一溉非难为。\n千年鲍昭后，復有城东诗。",
        "dynasty": "宋",
        "collection_info": null
    },
    {
        "title": "焚香",
        "author": "刘挚",
        "content": "清泉黳石饼，南海宝洲香。\n下帘隐几坐，烟霏散央央。\n春云乍凝聚，玉穗忽纤长。\n瑞鸭戏歕吐，双卧不肯翔。\n佛国宝芬郁，仙圃花气芳。\n真灵格杳冥，邪厉驱幽荒。\n安得逍遥人，肯顾来此堂。\n说我无上道，德音斯不忘。",
        "dynasty": "宋",
        "collection_info": null
    },
    {
        "title": "虎枕",
        "author": "刘挚",
        "content": "耒阳得奇枕，状比猛兽姿。\n呀吻目睛转，中有机纽施。\n持鬚世所戒，羊质还可嗤。\n莫作邯郸想，曲肱吾所师。",
        "dynasty": "宋",
        "collection_info": null
    },
    {
        "title": "春日",
        "author": "刘挚",
        "content": "小雪峥嵘变晓寒，旧年残腊破新年。\n明生月魄初三夜，气动春灰五九天。\n蓼甲韭黄随绿酒，綵幡罗胜上华颠。\n故园欲告西畴事，思我枫林楚木边。",
        "dynasty": "宋",
        "collection_info": null
    },
    {
        "title": "游白云山二首  其一",
        "author": "刘挚",
        "content": "篮舆微风迎晓凉，细碎草木无数香。\n千岩云归雨未足，几衝水浅禾难秧。\n松下阴森石桥冷，竹边曲折溪路长。\n西家又得避暑地，翠微亭在山中央。",
        "dynasty": "宋",
        "collection_info": null
    },
    {
        "title": "游白云山二首  其二",
        "author": "刘挚",
        "content": "行穷葱蒨坐清凉，隐几川原一炷香。\n小雨径从前岭去，高禾移就下田秧。\n禽声不见山情悄，江影新生客思长。\n政使归期犹远在，白云游乐未渠央。",
        "dynasty": "宋",
        "collection_info": null
    },
    {
        "title": "次韵跂蹈山行",
        "author": "刘挚",
        "content": "舟伏盘涡傍浅沙，北风寒日气清嘉。\n初从矶口询渔舍，渐入云林问酒家。\n万里欲飞愁若絮，小炉危坐眼生花。\n筋骸养作衡山力，坐拥肩舆听譟譁。",
        "dynasty": "宋",
        "collection_info": null
    },
    {
        "title": "二子访酒家不遇次其韵作",
        "author": "刘挚",
        "content": "青斾不见山云深，何以慰此二子心。\n阮修杖头故应在，黄公旧垆无处寻。\n求有不得事当戒，兴尽必返愁难任。\n仙家竹叶未必美，舟尾茅柴还可斟。",
        "dynasty": "宋",
        "collection_info": null
    },
    {
        "title": "赏心亭",
        "author": "刘挚",
        "content": "佳山逶迤抱故国，危观突兀凌长波。\n仰凭飞景赤霄近，下瞰万木苍烟多。\n三阁繁华芳草在，七朝风物一禽过。\n后人未见兴亡本，秪笑陈家玉树歌。",
        "dynasty": "宋",
        "collection_info": null
    },
    {
        "title": "涵辉阁",
        "author": "刘挚",
        "content": "碧波瀰漫起春湖，草色黄深岸四隅。\n新谢小桃双燕至，从南微雨好风俱。\n暂来秪是林泉客，长见须凭水墨图。\n无数凫鸥记相识，近人浮泛满青蒲。",
        "dynasty": "宋",
        "collection_info": null
    },
    {
        "title": "王母池",
        "author": "刘挚",
        "content": "阿母宫前阿母池，池光清滑泻玻璃。\n岸擎黼座涵佳气，影上仙衣润彩霓。\n灵液发源来海谷，飞花随泛出桃溪。\n羽车鳯盖无消息，寒月沈沈宝殿西。",
        "dynasty": "宋",
        "collection_info": null
    },
    {
        "title": "次韵王太博关太丞同游石鼓山",
        "author": "刘挚",
        "content": "礼局仙人两俊流，高才相敌异商周。\n北溟风水初登化，南楚江山晚并游。\n契阔歳华归大笑，留连骚雅入冥搜。\n江边一醉惊离散，应有功名约白头。",
        "dynasty": "宋",
        "collection_info": null
    },
    {
        "title": "次韵陈秀才胄游石鼓山书院",
        "author": "刘挚",
        "content": "山头云木郁青苍，山下江流净鑑光。\n亭阁瞰临惭旧句，岩溪开筑想前良。\n心甘水石忘羁宦，耳冷弦歌叹土乡。\n寂寞先生与丛竹，相看孤节几秋霜。",
        "dynasty": "宋",
        "collection_info": null
    },
    {
        "title": "元日寄耒阳",
        "author": "刘挚",
        "content": "元日江湖万里身，四方南北等埃尘。\n莫悲天地如行客，还喜潇湘见故人。\n渌酒桂盘催献歳，小花罗胜写宜春。\n渊明秖向东风醉，应笑穷吟浪苦辛。",
        "dynasty": "宋",
        "collection_info": null
    },
    {
        "title": "次韵耒阳邹明府庸",
        "author": "刘挚",
        "content": "梦比光阴一鸟过，四年江渚负长哦。\n逢君旧眼青犹在，惊我寒鬚白已多。\n言偃政声方浃洽，茂陵归思独蹉跎。\n何时又见挥吟笔，快若轻丸下峻坡。",
        "dynasty": "宋",
        "collection_info": null
    },
    {
        "title": "承以旧韵示喜霁诗次和",
        "author": "刘挚",
        "content": "楚雪飘残四望间，江山晴气扑衣冠。\n晓余霜日明昆岭，清极人家在广寒。\n剩琢琼瑶君句巧，相当旗鼓我才难。\n青天寂寞浮云尽，最爱春风几鹤盘。",
        "dynasty": "宋",
        "collection_info": null
    },
    {
        "title": "简提刑朱仲隐初玉学士",
        "author": "刘挚",
        "content": "当年蓬馆近储胥，红璧东西对直庐。\n绵蕝同参台曲议，芸籖分校御前书。\n朅来憔悴骚人国，随见光华使者车。\n庄舄有吟皆病思，赏音徒欲慰顽疏。",
        "dynasty": "宋",
        "collection_info": null
    },
    {
        "title": "次韵朱仲隐寄郑寺丞",
        "author": "刘挚",
        "content": "猛脱尘劳厌竞驰，归来不着楚骚辞。\n江家有宅能依竹，陶令临流秖赋诗。\n檐北岳云供顾望，水西州市隔喧卑。\n康强八十人难者，此外穷通各一时。",
        "dynasty": "宋",
        "collection_info": null
    },
    {
        "title": "送吕雅寺丞",
        "author": "刘挚",
        "content": "玉府文华异俗氓，丹山毛羽尽祥珍。\n伊皋相业光前史，王谢家风世有人。\n好学少年忘贵胄，摛词奇藻敌阳春。\n如今四海皆桃李，曾见槎通万里津。",
        "dynasty": "宋",
        "collection_info": null
    },
    {
        "title": "路虞部得代还",
        "author": "刘挚",
        "content": "东风杨柳认春天，轣辘车音向郢山。\n久客不知游宦乐，五年方喜取书还。\n边兵近日屯湟水，汉将何时入玉关。\n自古诗人多慷慨，功名无使壮图间。",
        "dynasty": "宋",
        "collection_info": null
    },
    {
        "title": "次韵圣和还自京师途中见寄",
        "author": "刘挚",
        "content": "郊原新雨静纤埃，路下霏烟白玉台。\n辽鹤应悲里中旧，仙鳬今自日边迴。\n云端心望髙堂喜，马上诗寻故社来。\n牢落不才疏世者，尚贪斗粟变蒿莱。",
        "dynasty": "宋",
        "collection_info": null
    },
    {
        "title": "次韵李圣和寒食郊居二首  其一",
        "author": "刘挚",
        "content": "春郊寒食叹淹留，巧映秋韆树色柔。\n杏蕚离披翻白雪，柳花轻薄聚圆毬。\n风光无赖撩归思，节物相逢眷昔游。\n塞下尘埃侵梦想，何时仙袂揖浮丘。",
        "dynasty": "宋",
        "collection_info": null
    },
    {
        "title": "次韵李圣和寒食郊居二首  其二",
        "author": "刘挚",
        "content": "林梢黄绿野禽鸣，泱漭春阳泛地平。\n禁火人家甘冷淡，浴蚕天气趁清明。\n谁将马络寻春去，独佩诗囊傍水行。\n稚女弄花田叟醉，笑歌真是太平声。",
        "dynasty": "宋",
        "collection_info": null
    },
    {
        "title": "次韵李冲圣和秋怀",
        "author": "刘挚",
        "content": "燕鴈南来久客惊，寥寥风色试寒轻。\n吟残红叶诗无味，归识沧洲梦有情。\n歳晚壮怀同剑冷，楼高愁思共云生。\n渊明无酒重阳近，几日东篱绕竹行。",
        "dynasty": "宋",
        "collection_info": null
    },
    {
        "title": "圣和受代",
        "author": "刘挚",
        "content": "枉尺诚非圣贤事，守道固与时俗违。\n难哉仕者行已志，况復儒生疏世机。\n喜闻传告令尹政，应归湔拂尘土衣。\n快君高举叹留滞，把酒为歌黄鹄飞。",
        "dynasty": "宋",
        "collection_info": null
    },
    {
        "title": "次韵王太傅同陈长史访僧不遇陈君先归",
        "author": "刘挚",
        "content": "林雨幽深止秀奇，中间宁有大颠师。\n漫劳雪客乘舟去，郄是云僧采药时。\n归兴忽同分岭水，余怀谁共一枰棋。\n故应重作春游约，已觉东风傍柳枝。",
        "dynasty": "宋",
        "collection_info": null
    },
    {
        "title": "谒金銮莹襌师",
        "author": "刘挚",
        "content": "西城十里入溪林，顿觉尘埃脱醉襟。\n浅渚败荷萦白晓，淡云疏木抱清阴。\n陶潜但有思归赋，韩愈殊无善吏心。\n遗照主人应念我，试将秋思写瑶琴。",
        "dynasty": "宋",
        "collection_info": null
    },
    {
        "title": "次韵王太傅答周郎中寄酒",
        "author": "刘挚",
        "content": "子云寂寞歳将回，门静因逢载酒开。\n白雪雅歌邮置去，红泥仙榼印封来。\n亲闱即日先称寿，宾席何人伴倒罍。\n莫作独醒孤远意，杜郎亲拨冻胶醅。",
        "dynasty": "宋",
        "collection_info": null
    },
    {
        "title": "再酬王太傅",
        "author": "刘挚",
        "content": "曲台仙客苦能诗，思入风云学有师。\n楚国大夫吟泽日，江州司马爱山时。\n年华悄悄还杯酒，尘事纷纷付奕棋。\n想得怀归心似我，越禽常自记南枝。",
        "dynasty": "宋",
        "collection_info": null
    },
    {
        "title": "次韵王弱翁借书钱君",
        "author": "刘挚",
        "content": "钱家书橐盛儒林，禹穴时容探万寻。\n嗜好自同皇甫癖，写传应慰献王心。\n此于取与无伤义，盍以幽奇付赏音。\n犹说冬官未通借，览之安得有千金。",
        "dynasty": "宋",
        "collection_info": null
    },
    {
        "title": "次韵弱翁早春病起",
        "author": "刘挚",
        "content": "换骨欣逢九转丹，东风迎歳雪梅残。\n玉良试火增虹气，鹤老经春怯露寒。\n诗就越声惊恻恻，梦回天乐记珊珊。\n故应有德神明相，宁事祈禳叩夜坛。",
        "dynasty": "宋",
        "collection_info": null
    },
    {
        "title": "次韵弱翁春中久雨",
        "author": "刘挚",
        "content": "楚雨亷纤无尽时，园亭惟有草菲菲。\n桃花泛水飘红去，燕子贪泥带湿飞。\n润彻玉琴春气弱，声侵罗幕夜寒微。\n东阳病骨疏慵甚，留取清樽待霁晖。",
        "dynasty": "宋",
        "collection_info": null
    },
    {
        "title": "次韵王弱翁题承天寺萃景亭二首  其一",
        "author": "刘挚",
        "content": "左右青林抱邃深，径随苍藓上烟岑。\n陵迁渐失三湘事，春远闲伤万里心。\n我爱白云亲鸟道，谁临沧海较蹄涔。\n北栏曾指鸿归处，杳邈乡山不可寻。",
        "dynasty": "宋",
        "collection_info": null
    },
    {
        "title": "次韵王弱翁题承天寺萃景亭二首  其二",
        "author": "刘挚",
        "content": "四临千里一危轩，洒脱尘中两耳喧。\n隐几风波随客棹，对江金碧露僧门。\n数峰烟老灵妃国，三月花残杜宇村。\n不得相从嗟筦库，新诗犹喜慰冥昏。",
        "dynasty": "宋",
        "collection_info": null
    },
    {
        "title": "次韵孙景修题萃景亭",
        "author": "刘挚",
        "content": "公游何似拙翁岩，盘磴先经释子庵。\n视听稍遗尘种种，高名聊换府潭潭。\n时驱万象归吟几，尽洗丛荒破暝岚。\n更有风华入春望，名园都在面东南。",
        "dynasty": "宋",
        "collection_info": null
    },
    {
        "title": "又次韵四首  其一",
        "author": "刘挚",
        "content": "于此登临称谢公，湘南奇观欲吟穷。\n天沈暮鸟烟氛外，山抱春城雾雨中。\n陂岸放车看宛转，寺檐飘铎送玲珑。\n老僧已许炎蒸日，为借清风解簟筒。",
        "dynasty": "宋",
        "collection_info": null
    },
    {
        "title": "又次韵四首  其二",
        "author": "刘挚",
        "content": "缥缈飞亭倚半空，景来酬对不知穷。\n天开云嶂轮环外，地蹙林丘尺寸中。\n时有桂花飘馥烈，恨无泉玉泻玲珑。\n楚人不识灵均意，江上年年费粽筒。",
        "dynasty": "宋",
        "collection_info": null
    },
    {
        "title": "又次韵四首  其三",
        "author": "刘挚",
        "content": "背倚丛冈面佛宫，登临酸足喜途穷。\n白红花意生洲曲，紫翠山姿落酒中。\n寒鹭见鱼行历刺，珍禽惊客语玲珑。\n亭前雨足农知歳，免卜灵龟灼腐筒。",
        "dynasty": "宋",
        "collection_info": null
    },
    {
        "title": "又次韵四首  其四",
        "author": "刘挚",
        "content": "隐几凭虚万景空，浯溪能使决山穷。\n于今川陇民歌处，曾是干戈覇业中。\n苹末起风香细碎，水光浮日影玲珑。\n苟能适意茅檐足，何必鸳鸯碧瓦筒。",
        "dynasty": "宋",
        "collection_info": null
    },
    {
        "title": "送衡州王仲和郎中代还",
        "author": "刘挚",
        "content": "铙鼓催船下洞庭，几滩冰涩滞双旌。\n峥嵘霰雪暮寒重，早晚潇湘春水生。\n君意喜先湖鴈去，我怀方共夜乌惊。\n明年奏课趋云陛，拜罢当如汉仲卿。",
        "dynasty": "宋",
        "collection_info": null
    },
    {
        "title": "寄湖北运使孙景修朝议",
        "author": "刘挚",
        "content": "曾伴篮舆入翠微，杪斋终日醉春晖。\n亲烹林笋班犀大，旋脍溪鲂白玉肥。\n歳月几经鸿北去，风云应有梦南归。\n犹令猿鹤无惊怨，闻说频年见锦衣。",
        "dynasty": "宋",
        "collection_info": null
    },
    {
        "title": "秋日即事",
        "author": "刘挚",
        "content": "湘城风物向秋新，兴入羮莼与鲙鳞。\n叶舞霁红枫映寺，蓓含霜紫菊迎人。\n瞻望河汉乘槎客，歌咏仓箱击壤民。\n欲放幽怀到沧海，徘徊黄鹄更伤神。",
        "dynasty": "宋",
        "collection_info": null
    },
    {
        "title": "偶吟",
        "author": "刘挚",
        "content": "平昔名场气吐虹，青袍霜鬓老湘东。\n旧交半在云霄上，壮志都销水石中。\n楼上买鱼乘酒熟，舍边秧稻指年丰。\n清风令德人胥化，合使乡闾号郑公。",
        "dynasty": "宋",
        "collection_info": null
    },
    {
        "title": "被旨还阙训答诸公韵三首  其一",
        "author": "刘挚",
        "content": "楚雪三经橘柚天，君恩新许出湘川。\n虽非殿席虚中夜，且胜台郎谪九年。\n歳晚病怀孤剑外，江寒归思乱云边。\n妻儿莫恨归装薄，剩得诸公锦绣篇。",
        "dynasty": "宋",
        "collection_info": null
    },
    {
        "title": "被旨还阙训答诸公韵三首  其二",
        "author": "刘挚",
        "content": "湘南窃食汉盐官，长记灵烟魏阙端。\n隙过白驹三歳月，萍漂沧海一孤寒。\n九重寛宥环初赐，万里归心斗欲干。\n常愧主恩深未报，慨然真喜脱囚冠。",
        "dynasty": "宋",
        "collection_info": null
    },
    {
        "title": "被旨还阙训答诸公韵三首  其三",
        "author": "刘挚",
        "content": "几年南楚听哀猿，自昔江湖忆帝阍。\n粉骨何禆天下事，赐环难报圣君恩。\n余光久记仁人里，引重仍惭长者言。\n安得新官来棹速，更随春色到乡园。",
        "dynasty": "宋",
        "collection_info": null
    },
    {
        "title": "喜跂蹈登科注官",
        "author": "刘挚",
        "content": "祖门俦子又诒孙，善庆儒科燕后人。\n雁塔继题三世字，桂林仍见两枝春。\n稽山照邑天如画，霅水浮州地绝尘。\n我亦浩然归思起，明年双棹趁吴莼。",
        "dynasty": "宋",
        "collection_info": null
    },
    {
        "title": "倚舟崇福寺寄临湘衡文叔秘丞",
        "author": "刘挚",
        "content": "相逢相别立湖边，几见罇罍换歳年。\n簿领初离仲宣幕，政声犹屈武城弦。\n归舟落晚惟荒寺，病枕惊秋听早蝉。\n咫尺松风亭下路，可怜云雾隔青天。",
        "dynasty": "宋",
        "collection_info": null
    },
    {
        "title": "行虞城县早起寄公秉",
        "author": "刘挚",
        "content": "一夜风声海沸腾，束衣寒屋赴晨兴。\n云吹惨澹天西月，马踏玲珑雪底冰。\n吏事不堪年老大，归怀那復病侵凌。\n遥知宴息庵中梦，正在仙门第八层。",
        "dynasty": "宋",
        "collection_info": null
    },
    {
        "title": "寄公秉李郎中",
        "author": "刘挚",
        "content": "二月晴霜冷逼人，深红桃蕚烂缤纷。\n寒中悄悄春强半，湖上悠悠水十分。\n心厌留书期谢病，迹疏罇酒忆论文。\n东风留着芳华在，何日仙凫下白云。",
        "dynasty": "宋",
        "collection_info": null
    },
    {
        "title": "次韵王定国湖上",
        "author": "刘挚",
        "content": "君来惟有岸蒲青，落寞羁怀独此行。\n远浦自迷眷草色，绿阴初变夏禽声。\n龟毛兔角知何物，鹏海鹪枝各有情。\n且共论文一樽酒，吴霜从向鬓间生。",
        "dynasty": "宋",
        "collection_info": null
    },
    {
        "title": "和王定国",
        "author": "刘挚",
        "content": "地远城东得得来，正如湖畔共含杯。\n眼中故旧青常在，鬓上光阴绿不迴。\n归去汴桥三鼓月，相思梁苑一枝梅。\n我闲时欲寻君醉，为备芎醪更满罍。",
        "dynasty": "宋",
        "collection_info": null
    },
    {
        "title": "次韵定国约过李氏园池",
        "author": "刘挚",
        "content": "年来高兴满莼丝，寒薄春风骀荡时。\n稍爱燕脂开杏蕚，已惊香雪烂梅枝。\n老于乐事心犹壮，病得新诗和独迟。\n何日华镳向金谷，拟追仙翼到瑶池。",
        "dynasty": "宋",
        "collection_info": null
    },
    {
        "title": "次韵答王定国",
        "author": "刘挚",
        "content": "江州居士赴东城，旬月相忘不寄声。\n闭户迩来能避谤，求田何处欲归耕。\n笔端浩荡词逾壮，胸次崔嵬气未平。\n我有白羊新赐酒，浇愁聊可一杯倾。",
        "dynasty": "宋",
        "collection_info": null
    },
    {
        "title": "次韵王定国怀南都上元",
        "author": "刘挚",
        "content": "九陌无尘夜霁天，两都风物故依然。\n车驰马逐灯方闹，地静人闲月自妍。\n佛馆醉谈怀旧歳，斋宫诗思锁今年。\n传闻公子微行处，门外骅骝立绣鞯。",
        "dynasty": "宋",
        "collection_info": null
    },
    {
        "title": "同孙推官廸李郎中钧督役河上叙怀三首  其一",
        "author": "刘挚",
        "content": "时哉风物媚郊原，无赖禽声对客喧。\n山色带烟屏依汉，春阳凝日浪浮坤。\n河功田利兹为重，士贱民劳岂足论。\n仙老不妨持道气，朝餐华景望朝暾。",
        "dynasty": "宋",
        "collection_info": null
    },
    {
        "title": "同孙推官廸李郎中钧督役河上叙怀三首  其二",
        "author": "刘挚",
        "content": "平湖胜势抱南城，花气蒙蒙馥近垧。\n黄变柳条归老绿，红残桃叶换尖青。\n春乘病后成多感，事向闲中见未形。\n日日携茶唤宾友，吴泉烹尽惠山瓶。",
        "dynasty": "宋",
        "collection_info": null
    },
    {
        "title": "同孙推官廸李郎中钧督役河上叙怀三首  其三",
        "author": "刘挚",
        "content": "车马传闻渐欲还，河边陈迹弃春湾。\n暌离心恨三秋月，积累功成九仭山。\n从事独贤公弗叹，散材无用我宜闲。\n放夫急趁兰洲赏，寒食光阴俛仰间。",
        "dynasty": "宋",
        "collection_info": null
    },
    {
        "title": "送许敏修使二浙二首  其一",
        "author": "刘挚",
        "content": "大夫才业帝都俞，清洁寒冰在玉壶。\n流马阜财求八使，铸龙班节重三吴。\n海门晓日迎飞鹢，笠泽秋风趁鲙鲈。\n亦欲东游闻米贱，行台还可庇疏愚。",
        "dynasty": "宋",
        "collection_info": null
    },
    {
        "title": "送许敏修使二浙二首  其二",
        "author": "刘挚",
        "content": "蒹葭曾愧倚瑶琼，京兆经年共左厅。\n屡喜足音临病几，独何才力致虚囹。\n闽山近部荣乡绣，越客何人识使星。\n随看锋车下江海，归来人物重朝廷。",
        "dynasty": "宋",
        "collection_info": null
    },
    {
        "title": "题泰定小雒亭",
        "author": "刘挚",
        "content": "名花多自洛城传，物色春工十指间。\n渐买姚黄并左紫，恨无伊水对嵩山。\n主人妥妥多材艺，俗客悠悠几往还。\n惟有万竿亭背竹，霜青偏解照衰颜。",
        "dynasty": "宋",
        "collection_info": null
    },
    {
        "title": "八月十二日同杨诚之马全玉王似之泛舟至旧州塔下作",
        "author": "刘挚",
        "content": "秋水瀰漫山翠微，西风恰好坐吹衣。\n浓云将雨东西去，白鸟窥人下上飞。\n陵谷是非询野老，沧浪怀抱负鱼矶。\n迟留莫听严城鼓，待得双桡弄月归。",
        "dynasty": "宋",
        "collection_info": null
    },
    {
        "title": "次韵赵伯坚令铄郎中忆南都牡丹兼寄子由",
        "author": "刘挚",
        "content": "芳丛百朵烂红云，曾倚西轩醉两春。\n梦雨一惊巫峡曲，佩香常记汉江滨。\n病怀日负杯中物，花意今看檐上尘。\n回首东风君自问，栏边更有后来人。",
        "dynasty": "宋",
        "collection_info": null
    },
    {
        "title": "城北",
        "author": "刘挚",
        "content": "寒门秋色阵云飞，雉堞烟青画角悲。\n河坼波涛含赵魏，星分毕昴半华夷。\n太原玁狁当征日，瀚海单于欲战时。\n六十万兵闲饱死，谁怜山后八州儿。",
        "dynasty": "宋",
        "collection_info": null
    },
    {
        "title": "喜王彦祖新居",
        "author": "刘挚",
        "content": "今见黄州庆有余，侍郎门户已容车。\n风流地望乌衣巷，潇洒仙人碧落居。\n三亩江家须种竹，一区扬子独藏书。\n东平我久犹如客，何日菟裘近里闾。",
        "dynasty": "宋",
        "collection_info": null
    },
    {
        "title": "北山道中",
        "author": "刘挚",
        "content": "随马卢泉碧玉流，野林春鸟语鈎辀。\n桃飘残蕚红堆水，麦换新苗绿满畴。\n世味浅深聊尔尔，生涯消息强悠悠。\n不如收拾诗千首，要似张家万户侯。",
        "dynasty": "宋",
        "collection_info": null
    },
    {
        "title": "题所居圆明庵",
        "author": "刘挚",
        "content": "茅剪幽庐小圃东，葛巾藜杖称高风。\n守方固恐形为累，内照应知色即空。\n出入有虚还有实，辉光无外亦无中。\n世人欲识圆明事，盍问名庵隐几翁。",
        "dynasty": "宋",
        "collection_info": null
    },
    {
        "title": "还句龙纬化文诗卷",
        "author": "刘挚",
        "content": "谁识斯文久寂寥，希声杳杳思滔滔。\n气无外物纤毫累，才有灵光万丈高。\n误借鼓钟娱海鸟，自堪奴仆命离骚。\n哑钟亦欲烦君手，能为孤音解郁陶。",
        "dynasty": "宋",
        "collection_info": null
    },
    {
        "title": "赠汪汾同年",
        "author": "刘挚",
        "content": "往歳仙游白玉台，拍肩曾喜得洪厓。\n高门已觉阴功在，古狱犹嗟宝气埋。\n风竹夜声清醉枕，雨峰秋色滴吟斋。\n大夫未老无多嘆，会见勋名与愿谐。",
        "dynasty": "宋",
        "collection_info": null
    },
    {
        "title": "秘阁曝书画次韵宋次道",
        "author": "刘挚",
        "content": "帝所图书歳一开，及时冠盖满蓬莱。\n发函钿轴辉唐府，散帙芸香馥汉台。\n地富秘真疑海藏，坐倾人物尽仙才。\n独怜典校来空久，始得今年盛事陪。",
        "dynasty": "宋",
        "collection_info": null
    },
    {
        "title": "病起次和何温甫秘丞雪琬中见寄",
        "author": "刘挚",
        "content": "士誉民讴楚粤间，相逢倾盖问南冠。\n吟余候馆春风峭，病后湖天霰雪寒。\n应喜白云瞻望近，独怜沧海去归难。\n雅歌赠我琅玕意，欲报惭无两玉盘。",
        "dynasty": "宋",
        "collection_info": null
    },
    {
        "title": "闻东园诸学生雪饮寄之",
        "author": "刘挚",
        "content": "大雪填虚翻海波，袁安门户可张罗。\n寒惊春絮因风早，病觉空花向眼多。\n梁苑喜开陈桂酒，郢人谁已唱兰歌。\n少年抚景应须醉，莫学衰翁着睡魔。",
        "dynasty": "宋",
        "collection_info": null
    },
    {
        "title": "元日示彭器资御史",
        "author": "刘挚",
        "content": "天历开祥歳屡登，命元颁号继熙宁。\n春风寒色犹烧腊，北斗杓端已转星。\n初退贺班东上阁，郄观郊乐太常厅。\n便期节物寻樽酒，莫问吴霜换鬓青。",
        "dynasty": "宋",
        "collection_info": null
    },
    {
        "title": "再和",
        "author": "刘挚",
        "content": "大禘新元诏太平，万方承庆日神宁。\n寿觞别殿称山岳，治象端门灿日星。\n放伏暂骑归舍马，束衣还就致斋厅。\n史官不用占风瑞，从此丰年纪汗青。",
        "dynasty": "宋",
        "collection_info": null
    },
    {
        "title": "次林御史次中韵",
        "author": "刘挚",
        "content": "一鹗将从北海飞，岂如穷翼老差池。\n方嗟簿领迷公干，尚喜琴音得子期。\n别思俄闻赋南浦，残花犹可醉东篱。\n留连且此同罇酒，归去鲈鱼未过时。",
        "dynasty": "宋",
        "collection_info": null
    },
    {
        "title": "再次韵",
        "author": "刘挚",
        "content": "昔歳相从向此都，重来风物变南湖。\n庄生达观尝齐鷃，张翰归怀岂为鲈。\n世事不穷劳强勉，官期犹远盍踌躇。\n新诗易得皆精好，真似元和咳唾珠。",
        "dynasty": "宋",
        "collection_info": null
    },
    {
        "title": "次和次中简留守苏子容",
        "author": "刘挚",
        "content": "濉园文雅久湮沦，居守今逢紫禁臣。\n右客游梁似司马，主人开阁等平津。\n不才亦预门生旧，承乏来趋幕府新。\n共喜风骚坛将在，箫韶时许击辕亲。",
        "dynasty": "宋",
        "collection_info": null
    },
    {
        "title": "次韵次中喜子容还朝",
        "author": "刘挚",
        "content": "公归真足慰儒林，云日重瞻帝阙金。\n聚散可惊陈迹事，行藏谁见古人心。\n春还汉省苔新旧，霜逼吴船水浅深。\n坐忆茂陵犹未去，悠悠徒有病中吟。",
        "dynasty": "宋",
        "collection_info": null
    },
    {
        "title": "次韵次中题双庙",
        "author": "刘挚",
        "content": "凛凛英风数百龄，舍生知与义相形。\n莓苔老涩穹碑暗，云木疏寒古殿扃。\n自许孤城摧虎兕，至今遗事炳丹青。\n二公死所真难处，独恨临淮有遁刑。",
        "dynasty": "宋",
        "collection_info": null
    },
    {
        "title": "次和次中久雨阻行而闻浙中旱干",
        "author": "刘挚",
        "content": "积雨亷纤气已凄，暝云凌乱四天低。\n吟怀摵摵声侵竹，归思澐澐水拍堤。\n东海可能均霁日，北风曾未逆阴霓。\n应须更问淮南米，莫厌留连鹢首西。",
        "dynasty": "宋",
        "collection_info": null
    },
    {
        "title": "正月十一日迎驾大庆殿次曾子固韵",
        "author": "刘挚",
        "content": "锦绣龙鸾仗衞新，绛袍黄伞拜行宸。\n天开云日端闱晓，歳谒衣冠别庙春。\n归辇顺风传鼓吹，广街严跸静音尘。\n上元咫尺瞻游豫，更慰都城望幸人。",
        "dynasty": "宋",
        "collection_info": null
    },
    {
        "title": "次韵和门下相公从驾幸太学",
        "author": "刘挚",
        "content": "诏移清跸下斋房，访道天临舜上庠。\n正坐横经开鳯扆，衮袍接武照鹓行。\n雍宫故事收炎汉，阙里斯文盛素王。\n宜有诸生知圣作，勉趋贤路起东堂。",
        "dynasty": "宋",
        "collection_info": null
    },
    {
        "title": "立春后泰祠东郊呈器资二首  其一",
        "author": "刘挚",
        "content": "走马东郊春早时，宿云容与澹朝晖。\n溪边水暖鱼初上，塞北风柔鴈欲归。\n君赏已夸梅白早，我来仍见柳黄微。\n年华恰恰催吟醉，从此朝回日典衣。",
        "dynasty": "宋",
        "collection_info": null
    },
    {
        "title": "立春后泰祠东郊呈器资二首  其二",
        "author": "刘挚",
        "content": "漠漠阴云晓蔽空，稍看疏雾泛冥蒙。\n郊原脉起新春雨，帘幙寒生半夜风。\n纵步杳难寻旧苑，习仪聊復望祠宫。\n霜台监察心宜喜，闻有精诚祷歳丰。",
        "dynasty": "宋",
        "collection_info": null
    },
    {
        "title": "奉祀南郊九日马上口占",
        "author": "刘挚",
        "content": "霜意云情晓欲寒，城南驱马面晴川。\n路寻红皱黄团舍，兴入丹茱紫菊天。\n摵摵园林惊晚歳，纷纷场圃见丰年。\n君恩未报归何日，空使荒芜靖节田。",
        "dynasty": "宋",
        "collection_info": null
    },
    {
        "title": "清明日玉津园奉陪赐宴文太师",
        "author": "刘挚",
        "content": "汉烛青烟下九阍，东风瑶圃燕元臣。\n诏驰御斝深行酒，露剪宫葩别赐春。\n不为梦魂闻广乐，许留光景缓严闉。\n曲江冠盖华林客，未有三师解组人。",
        "dynasty": "宋",
        "collection_info": null
    },
    {
        "title": "夜直中书省寄左省子容公",
        "author": "刘挚",
        "content": "膺门早歳预登龙，俭幕中间托下风。\n敢谓弹冠烦贡禹，毎思移疾避胡公。\n论文青眼今犹在，报国丹心老更同。\n夜直沈迷坐东省，斋居清绝望南宫。",
        "dynasty": "宋",
        "collection_info": null
    },
    {
        "title": "次韵谢师厚斋中有感",
        "author": "刘挚",
        "content": "一庭春桂与秋兰，元礼龙门笑闭关。\n不以使台严陛级，盎然和气见声颜。\n平生怀抱风尘外，终日图书几席间。\n天下苍生瞻世德，东山宁许乞高闲。",
        "dynasty": "宋",
        "collection_info": null
    },
    {
        "title": "殿庐次韵赵元考锦带花",
        "author": "刘挚",
        "content": "锦花香浸碧琉璃，谁折芳丛下帝闱。\n横袅正疑豪客缆，双垂曾见妇人衣。\n长条卧蘂胜繁李，密叶攒英似紫薇。\n繫取东风留节物，还家犹及醉春晖。",
        "dynasty": "宋",
        "collection_info": null
    },
    {
        "title": "次韵钱纯老密学白锦带花",
        "author": "刘挚",
        "content": "天园节物见芳华，春暮重开白锦葩。\n斗叶浅深琼散蘂，封条匀闹雪团花。\n玉翘无日真仙国，月帔垂栏上帝家。\n若向阆都论品第，可容沧海碧桃夸。",
        "dynasty": "宋",
        "collection_info": null
    },
    {
        "title": "宣徽王公太乙宫使还洛二首  其一",
        "author": "刘挚",
        "content": "四纪翱翔览太平，三朝出入盛勋名。\n对扬徽省官仪重，谒欵殊庭使事清。\n桃李春风多惠政，鸾皇云路半门生。\n少贪嵩洛乡邦好，人望岩岩在老成。",
        "dynasty": "宋",
        "collection_info": null
    },
    {
        "title": "宣徽王公太乙宫使还洛二首  其二",
        "author": "刘挚",
        "content": "位并枢庭今四贵，官升太尉古三公。\n寿眉仙骨风尘外，琳馆真都禄隐中。\n治第颇闻齐绿野，放心宁遂伴冥鸿。\n满怀霖雨功犹未，勉起行看谢傅东。",
        "dynasty": "宋",
        "collection_info": null
    },
    {
        "title": "送致政太师归洛",
        "author": "刘挚",
        "content": "元丰天子赐安车，黄髪翩翩翊圣初。\n坐省故携灵寿杖，会朝仍驾虎贲舆。\n平泉花木眷常在，辽水城池鹤自如。\n身是赤松无一事，乳桐孙竹看扶疏。",
        "dynasty": "宋",
        "collection_info": null
    },
    {
        "title": "上洛都文太尉二首  其一",
        "author": "刘挚",
        "content": "庆历承平已庙堂，三朝勋业徧旗常。\n昔虽郭令曾忧畏，今比留侯更寿康。\n赐饯饔人移玉食，宠行天藻烂云章。\n想公剩觉西都乐，门外逍遥绿野乡。",
        "dynasty": "宋",
        "collection_info": null
    },
    {
        "title": "上洛都文太尉二首  其二",
        "author": "刘挚",
        "content": "诏书新出未央宫，始识谋深别有功。\n就第愿陪唐九老，临轩方册汉三公。\n翩翩雏鳯仙山上，两两阶星祖帐中。\n贵齿尚贤圣朝事，可须归兴羡冥鸿。",
        "dynasty": "宋",
        "collection_info": null
    },
    {
        "title": "薛景庸太丞昌朝守邠州",
        "author": "刘挚",
        "content": "风霜乌府不谋身，丞掾鸿枢号得人。\n九转已欣丹换骨，一麾聊免甑生尘。\n时今关陇烟云静，地古岐周气俗淳。\n正恐暂均劳逸去，肯容文酒恋朱轮。",
        "dynasty": "宋",
        "collection_info": null
    },
    {
        "title": "次韵新陈州太守王彦祖侍郎",
        "author": "刘挚",
        "content": "得郡同时下帝闉，相闻鸡犬再冬春。\n名场步骤元希久，官牒推移愧积薪。\n一笑醉余双白髪，千驺南去两朱轮。\n劝公少乐淮阳卧，来伴林边杖履人。",
        "dynasty": "宋",
        "collection_info": null
    },
    {
        "title": "九月十日赵韩王园同舍饯送王微之晳出守汝州即席次其韵二首  其一",
        "author": "刘挚",
        "content": "左符初作鲁山行，便有萧然物外情。\n出入宦游金马旧，平生风望玉壶清。\n秋花黄紫罗千本，宴豆甘珍聚百名。\n谈笑挥毫得佳句，从容聊喜暂班荆。",
        "dynasty": "宋",
        "collection_info": null
    },
    {
        "title": "九月十日赵韩王园同舍饯送王微之晳出守汝州即席次其韵二首  其二",
        "author": "刘挚",
        "content": "云木疏寒天未霜，一尘清不点衣裳。\n白鲈南国归怀壮，黄鹄西风去路长。\n揽辔便看红旆转，衔杯聊共紫萸香。\n相思肯惜琼瑶寄，时有楼边鴈北翔。",
        "dynasty": "宋",
        "collection_info": null
    },
    {
        "title": "重送微之二首  其一",
        "author": "刘挚",
        "content": "瀛州日日聚华绅，旧德如公更几人。\n寂寞穷经甘白首，风流投老就朱轮。\n光阴不负围棋局，谈笑须还漉酒巾。\n朝议虽知弱翁久，不如方国慰斯民。",
        "dynasty": "宋",
        "collection_info": null
    },
    {
        "title": "重送微之二首  其二",
        "author": "刘挚",
        "content": "曩昔清襟江上开，九华山色照樽罍。\n中间世故何胜道，晚歳仙都幸一陪。\n康乐又从沧海去，次公曾自颍川来。\n春秋坠学应犹在，闻说新书胜玉杯。",
        "dynasty": "宋",
        "collection_info": null
    },
    {
        "title": "重送文与可",
        "author": "刘挚",
        "content": "神标人慕紫芝眉，襟韵谁量叔度陂。\n相与论心惟有竹，未能无意独于诗。\n东风腊尾消冰雪，南浦船头转鼓旗。\n想及下车春恰恰，汀洲烟雨白苹时。",
        "dynasty": "宋",
        "collection_info": null
    },
    {
        "title": "送益路提刑谢师厚郎中三首  其一",
        "author": "刘挚",
        "content": "鳌阙昆峰路不赊，单车聊復向襃斜。\n东山行止繄民望，康乐文章自世家。\n政在冰壶人畏慕，诏移金节使光华。\n百城争欲扳遗爱，岂独诸生恋帐纱。",
        "dynasty": "宋",
        "collection_info": null
    },
    {
        "title": "送益路提刑谢师厚郎中三首  其二",
        "author": "刘挚",
        "content": "叱驭灵关万里行，爰书丹笔刺祥刑。\n过家旧社瞻卿绣，入蜀何人识使星。\n梅福上封推变异，望之雅意在朝廷。\n华阴道过行台路，共醉西湖赋鹡鸰。",
        "dynasty": "宋",
        "collection_info": null
    },
    {
        "title": "送益路提刑谢师厚郎中三首  其三",
        "author": "刘挚",
        "content": "歳晏风云剑外天，故宫形势旧山川。\n地环锦绣三千里，兵后歌钟一百年。\n金马已陈公子赋，海棠应补少陵篇。\n官私侈忲斯民病，可贺于今使者贤。",
        "dynasty": "宋",
        "collection_info": null
    },
    {
        "title": "送子容二首  其一",
        "author": "刘挚",
        "content": "文人家世积清芬，二许遗风见子孙。\n学问共推元凯库，衣冠争望李膺门。\n西垣润色文还古，东土留居政有恩。\n归奉汉皇前席对，岂无今士所难言。",
        "dynasty": "宋",
        "collection_info": null
    },
    {
        "title": "送子容二首  其二",
        "author": "刘挚",
        "content": "倾都冠盖拥西圻，一节移归四牡驰。\n魏阙云烟天近处，隋河冰雪歳穷时。\n行藏粗识贤人志，疲拙难当国士知。\n妄欲与公论异日，区区何用召棠诗。",
        "dynasty": "宋",
        "collection_info": null
    },
    {
        "title": "送次中",
        "author": "刘挚",
        "content": "肯与衰頽论久要，爱君才健气飘飘。\n声名桂苑曾晞冀，风节霜台愧续貂。\n分落江湖惊几歳，喜同文酒驻双桡。\n天寒不奈隋河浅，又使清谈付寂寥。",
        "dynasty": "宋",
        "collection_info": null
    },
    {
        "title": "送吕户曹仲敏",
        "author": "刘挚",
        "content": "文章盈箧几千篇，去有山涛吏部贤。\n梅意向人冬至后，云阴含雪北风天。\n非今是古俗皆尔，叹老嗟卑谁不然。\n知子已能操学谊，行藏吾欲看他年。",
        "dynasty": "宋",
        "collection_info": null
    },
    {
        "title": "送虞元叟大熙出守当涂",
        "author": "刘挚",
        "content": "使旗猎猎橹呀呀，斋舫飘如上汉槎。\n待得江南鲈作鲙，暂从辽海鹤归家。\n清谈挥麈临千里，隐几看山过两衙。\n零落谪仙遗迹在，为寻荒冢弔云霞。",
        "dynasty": "宋",
        "collection_info": null
    },
    {
        "title": "徐程致仕寄之",
        "author": "刘挚",
        "content": "浩然歌笑脱青纶，高调冥冥綵服还。\n智达能遗名迹去，英雄宜为泰平闲。\n秋风酒榼携寒野，春雨兰芽长旧山。\n养已奉亲心两得，世人行止是非间。",
        "dynasty": "宋",
        "collection_info": null
    },
    {
        "title": "宿州灵璧张氏园亭舟过始知之",
        "author": "刘挚",
        "content": "去国身随浊汴倾，瞥然双浆若孤鹰。\n不知堤木藏金谷，但见渔人说武陵。\n已许生平倠水石，坐看名利仅蚊蝇。\n从今所至停舟问，诗酒虽衰亦强能。",
        "dynasty": "宋",
        "collection_info": null
    },
    {
        "title": "八月十五日宿平原寄跂蹈",
        "author": "刘挚",
        "content": "去秋今夕舣归船，雨湿湓江叹隔年。\n幸此一轮开霁魄，郄嗟千里共秋天。\n更为来歳悠悠约，安得清光夜夜圆。\n孤馆悄然谁晤语，满庭寒露湿苍烟。",
        "dynasty": "宋",
        "collection_info": null
    },
    {
        "title": "离汶马上寄乡中亲旧",
        "author": "刘挚",
        "content": "半月徘徊去鲁迟，二年樽酒奉音徽。\n又贪圣宠移金节，还使乡人笑锦衣。\n天地中间真远客，田园芜没盍来归。\n东州不拟多时住，已傍芦溪作钓矶。",
        "dynasty": "宋",
        "collection_info": null
    },
    {
        "title": "至金乡先寄田直孺",
        "author": "刘挚",
        "content": "京雒尘埃各未湔，古城潇洒向秋天。\n今朝屈指终三伏，此地衔杯已六年。\n老喜交朋频把臂，拙无材力可求田。\n君当记得鲈鱼约，何日相从上钓船。",
        "dynasty": "宋",
        "collection_info": null
    },
    {
        "title": "秋浦寄田同年鲠",
        "author": "刘挚",
        "content": "三月鹏云接翼飞，歳穷飘泊动相思。\n独临溪槛看山处，正是江天欲雪时。\n连辔都门君不至，合簪秋浦我来迟。\n明年尚好方舟去，醉倒春风有旧期。",
        "dynasty": "宋",
        "collection_info": null
    },
    {
        "title": "过任城谒田直孺",
        "author": "刘挚",
        "content": "古邑东风桃李残，故人高卧白云间。\n我知原子贫非病，谁识萧生志抱关。\n相遇正逢春事晚，已衰难伴醉乡闲。\n卜邻惭愧当年约，依旧无钱买北山。",
        "dynasty": "宋",
        "collection_info": null
    },
    {
        "title": "寄尹元佐",
        "author": "刘挚",
        "content": "都城分袂下长淮，闻说灵槎犯斗回。\n天上夜蟾千里共，江南秋雁尺书来。\n莫悲琴剑犹羁客，岂有英雄老俗埃。\n此去玉皇恩泽异，龙飞新榜看风雷。",
        "dynasty": "宋",
        "collection_info": null
    },
    {
        "title": "寄高阳陈镐",
        "author": "刘挚",
        "content": "胸中奇藴入天渊，平昔英游梦寐间。\n宝剑早因灵气识，卧龙今惜壮图闲。\n匈奴尚敢乘黄屋，汉骑新闻戍玉关。\n应共将军话功业，酒酣朝夕望燕山。",
        "dynasty": "宋",
        "collection_info": null
    },
    {
        "title": "寄长沙王源祖",
        "author": "刘挚",
        "content": "湘水衡山冠楚西，逢君曾与胜游期。\n桥跻危蹬寻僧去，月满归舟载酒时。\n歳律别来惊易改，琴徽空自寄相思。\n试看湖上梅应老，不解东风赠一枝。",
        "dynasty": "宋",
        "collection_info": null
    },
    {
        "title": "表海亭",
        "author": "刘挚",
        "content": "到此翛翛欲羽翰，长檐危槛压潺潺。\n高低步障千花磴，远近屏风四境山。\n兴为南楼虽不浅，倦如飞鸟亦知还。\n偷闲拟上三年计，宁愿齐侯五月间。",
        "dynasty": "宋",
        "collection_info": null
    },
    {
        "title": "早春书呈温甫用前韵",
        "author": "刘挚",
        "content": "春皇消息到人间，屈指年华笑侧冠。\n梅蘂暗黄初过雪，兰芽浅紫未离寒。\n时哉物逐东风乐，老矣心于胜事难。\n惟有林泉随处好，可须岩谷隐归盘。",
        "dynasty": "宋",
        "collection_info": null
    },
    {
        "title": "登照碧亭次韵燕若水",
        "author": "刘挚",
        "content": "记着蓬瀛向此开，清明帘幕望高台。\n老惭苍鬓亲花蕚，病负眷风厌酒杯。\n青盖绮罗寻径去，画船箫鼓转溪来。\n不知好事楼前客，便有嘲吟倚马才。",
        "dynasty": "宋",
        "collection_info": null
    },
    {
        "title": "忆灵泉山寄龚辅之谏议丈",
        "author": "刘挚",
        "content": "不到灵房二十年，背依丛岭面平山。\n风吹桧柏周遭雨，地蹙冈峦寸尺烟。\n合有高亭临绿篠，恨无长甃引清泉。\n携笻占得频来往，谁似香山白乐天。",
        "dynasty": "宋",
        "collection_info": null
    },
    {
        "title": "次韵余翼赠陈长史绘",
        "author": "刘挚",
        "content": "变化洪纤付一陶，中楹瞻望赭纱袍。\n有才元子名为污，失意刘蕡策自高。\n青史异时观壮士，黄衣何日调南曹。\n居闲更觉新诗好，词力还堪仆命骚。",
        "dynasty": "宋",
        "collection_info": null
    },
    {
        "title": "次韵观棋",
        "author": "刘挚",
        "content": "昼永风闲玉局平，机心相轧掌中兵。\n敌家只欲乘虚夺，完地何劳用刧成。\n纵使仲宣强记在，枉将陶侃寸阴争。\n旁观有诀君须信，大抵骄贪悔吝生。",
        "dynasty": "宋",
        "collection_info": null
    },
    {
        "title": "盛陶索诗録近作数篇以长句将之",
        "author": "刘挚",
        "content": "太白溪边思会遇，九华峰下共登临。\n高楼一别江南醉，几歳同为塞北吟。\n漳浦旧怀多感慨，建安遗响未销沈。\n言虽穷苦君能听，试写孤音入夜琴。",
        "dynasty": "宋",
        "collection_info": null
    },
    {
        "title": "二月二日过吴德仁二首  其一",
        "author": "刘挚",
        "content": "清门令德江南吴，三纪兰洲心自娱。\n明时中林隐君子，蚤歳东门贤大夫。\n老去笑谈惟玉尘，病余风韵更冰壶。\n世于出处罕无意，两忘未见斯人徒。",
        "dynasty": "宋",
        "collection_info": null
    },
    {
        "title": "二月二日过吴德仁二首  其二",
        "author": "刘挚",
        "content": "三径长篱依断崖，筑堂能向紫溪开。\n案头日有青精饭，堈面常浮白玉醅。\n坐对云山飞鸟没，笑看花木早春回。\n高情不厌城中客，更许时时杖履来。",
        "dynasty": "宋",
        "collection_info": null
    },
    {
        "title": "贻致政吴德仁朝请",
        "author": "刘挚",
        "content": "四十悬车三十年，白云山下古溪边。\n松姿郁郁霜中寿，鸿意冥冥物外天。\n归为田园陶令达，化行乡党郑公贤。\n我惭出处今如此，应得高人一粲然。",
        "dynasty": "宋",
        "collection_info": null
    },
    {
        "title": "初到蕲州",
        "author": "刘挚",
        "content": "卜筑南城三径开，寛恩容此养衰頽。\n舟从灔滪堆中出，人是邯郸道上回。\n憔悴幸非兰泽去，因缘如为祖山来。\n江湖本是忘机地，笑许残年付酒杯。",
        "dynasty": "宋",
        "collection_info": null
    },
    {
        "title": "寄鼎州陶使君商翁",
        "author": "刘挚",
        "content": "诗坛曾识旧将军，新寄长编慰俗尘。\n梦到钧天醉闻乐，心疑明月暗投人。\n谁悲正雅全忘古，自是滛哇毎乱真。\n安得高门占旗鼓，与公吟啸武陵春。",
        "dynasty": "宋",
        "collection_info": null
    },
    {
        "title": "舟次浔阳寄兴国李使君舜卿",
        "author": "刘挚",
        "content": "江南太守画船飞，湘水羁鸿病翼迟。\n歳晏风霜时易失，人生离合事难期。\n相思坐叹琼枝隔，寓意徒令玉轸悲。\n遥想翠屏山下望，楼中还有谢公诗。",
        "dynasty": "宋",
        "collection_info": null
    },
    {
        "title": "送柳判官引对次邹主簿韵",
        "author": "刘挚",
        "content": "斯文復古魏郊东，落落名孙祖气同。\n待诏方探采兰舍，最书催见受釐宫。\n十年罇酒瞻燕碣，几日歌吟笑郢中。\n天下求才君必用，莫悲长剑匣秋风。",
        "dynasty": "宋",
        "collection_info": null
    },
    {
        "title": "赤岸过柳明之别业",
        "author": "刘挚",
        "content": "主人潇洒武陵仙，别业河东大道边。\n心画美田皆枕水，手栽佳木已参天。\n园林有地时难者，钟鼎铭功事莽然。\n倦客过门空大嚼，卜邻安得买清泉。",
        "dynasty": "宋",
        "collection_info": null
    },
    {
        "title": "青山高竹楼别业昔尝题诗其壁诗故在而竹楼物故三年矣感而赋诗",
        "author": "刘挚",
        "content": "故人别墅俯青郊，曾许幽人近结茅。\n苔壁雨荒留旧蹟，竹林云矗见新梢。\n楼成白玉山无主，鳞出黄金客有肴。\n怅念同游歌楚些，风声萧飒鸟咬咬。",
        "dynasty": "宋",
        "collection_info": null
    },
    {
        "title": "巳日泊桃源亭",
        "author": "刘挚",
        "content": "桃源亭北值佳辰，桃蕚飘残晼晚春。\n缇幕惜芳林下子，綵袗修禊水边人。\n风謡渐喜南音变，节物偏于久客新。\n道不与时当勇去，归心何必计吴莼。",
        "dynasty": "宋",
        "collection_info": null
    },
    {
        "title": "病中闻子客被召次中东归",
        "author": "刘挚",
        "content": "一夜奎星向紫微，朝来黄鹄又东归。\n谢庭春入新红药，吴苑花迎旧绣衣。\n疲马顾鸣还有恋，惊乌飞匝欲何依。\n无聊病况将离思，併写孤音白玉徽。",
        "dynasty": "宋",
        "collection_info": null
    },
    {
        "title": "再和",
        "author": "刘挚",
        "content": "诗酒相从道久微，东西冠盖两将归。\n许公文诰专鸿笔，太白江湖醉锦衣。\n揽辔慨然俱有意，繫匏于此独无依。\n犹怜誊得河梁句，常与都人记盛徽。",
        "dynasty": "宋",
        "collection_info": null
    },
    {
        "title": "送郑毅夫舍人被召五首  其一",
        "author": "刘挚",
        "content": "金鱼宝带紫微仙，刺史荆州帝倚贤。\n仁入刑书无滥狱，政通和气屡丰年。\n芝函晓下浮云阙，奎曜宵还北斗天。\n士望区区翰林主，不知舟楫赴商川。",
        "dynasty": "宋",
        "collection_info": null
    },
    {
        "title": "送郑毅夫舍人被召五首  其二",
        "author": "刘挚",
        "content": "三国遗基楚子宫，洞庭游乐与民同。\n画船载酒春波绿，迭鼓随车夜烛红。\n爱此南阳歌召父，学如西蜀化文翁。\n去思不用甘棠赋，恩在邦人骨髓中。",
        "dynasty": "宋",
        "collection_info": null
    },
    {
        "title": "送郑毅夫舍人被召五首  其三",
        "author": "刘挚",
        "content": "永昭陵上土新干，又见弓遗四海冤。\n旒冕嗣天承顾命，金缯倾帑入私门。\n已多困瘠悲邦衅，况有跳梁玩国恩。\n归奉清闲疏奇藴，席前应讲太平源。",
        "dynasty": "宋",
        "collection_info": null
    },
    {
        "title": "送郑毅夫舍人被召五首  其四",
        "author": "刘挚",
        "content": "旌旗占晓动星躔，冠盖倾都海岳旋。\n归觐明堂瞻日表，过家郧社卜松阡。\n郢山残雪梅寒后，汉水东风柳暖天。\n无限春风入佳句，何时珠玉看盈编。",
        "dynasty": "宋",
        "collection_info": null
    },
    {
        "title": "送郑毅夫舍人被召五首  其五",
        "author": "刘挚",
        "content": "簪绂忘怀出处均，行行犹眷楚都春。\n嗣皇小毖方求助，太守三公古重民。\n燕厦久依王粲幕，鹗书曾愧孔融宾。\n士儒以义酬知己，敢向东原涕满巾。",
        "dynasty": "宋",
        "collection_info": null
    },
    {
        "title": "九日病起寄文莹",
        "author": "刘挚",
        "content": "春城别去已秋穷，犹喜音书继递筒。\n身外光阴一飞隼，天南踪迹两飘蓬。\n夜乌三匝惊明月，胡马长嘶向北风。\n无酒无人更无菊，重阳愁过鹿皮翁。",
        "dynasty": "宋",
        "collection_info": null
    },
    {
        "title": "春日书事",
        "author": "刘挚",
        "content": "年华欢绪两蹉跎，扬白浮红日日多。\n酒怯病怀无旧户，睡便春昼长新魔。\n些思楚客招魂语，噫笑梁生愤世歌。\n鸟雀相忘来亦少，不须门外更张罗。",
        "dynasty": "宋",
        "collection_info": null
    },
    {
        "title": "跂罢西邑时将营山居路有二诗次其韵  其一",
        "author": "刘挚",
        "content": "半年西邑秪徒劳，天数人谋两不饶。\n分定一枝难驻足，时来三组併垂腰。\n是非未了今犹古，饮啄诚安谷亦乔。\n何日一尘能负郭，杖藜春雨看眷苗。",
        "dynasty": "宋",
        "collection_info": null
    },
    {
        "title": "跂罢西邑时将营山居路有二诗次其韵  其二",
        "author": "刘挚",
        "content": "求田问舍此心劳，两处如闻胜势饶。\n张氏泉塍近城角，邵家林屋在山腰。\n倒冠来伴樊川杜，飞舄新闲叶县乔。\n昨日雪霜枯槁地，百般苍翠发新苗。",
        "dynasty": "宋",
        "collection_info": null
    }
]