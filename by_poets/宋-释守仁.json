[
    {
        "title": "偈二首  其一",
        "author": "释守仁",
        "content": "百千三昧，无量妙门。\n今日日庵不惜穷性命，只做一句子说与诸人。",
        "dynasty": "宋",
        "collection_info": null
    },
    {
        "title": "偈二首  其二",
        "author": "释守仁",
        "content": "云从龙，风从虎，吹散江村寒露雨。\n丽天杲日绝纤埃，有路明明吞佛祖。\n物见主，眼卓竖。\n天边白雁送寒归，篱下黄华香半吐。",
        "dynasty": "宋",
        "collection_info": null
    },
    {
        "title": "颂古",
        "author": "释守仁",
        "content": "多方窃得破衣裳，壁倒篱坍没处藏。\n更有一般无頼汉，不曾同伴要分赃。",
        "dynasty": "宋",
        "collection_info": null
    },
    {
        "title": "台山婆话颂",
        "author": "释守仁",
        "content": "开箇灯心皂角铺，日求升合度朝昏。\n只因风雨连绵久，本利一空愁倚门。",
        "dynasty": "宋",
        "collection_info": null
    },
    {
        "title": "颂古五首  其一",
        "author": "释守仁",
        "content": "如舍利弗与么去，千人万人拦不住。\n优游自在涅槃城，步步莲华随足举。",
        "dynasty": "宋",
        "collection_info": null
    },
    {
        "title": "颂古五首  其二",
        "author": "释守仁",
        "content": "气直语直，眼亲手亲。\n峯峦竞秀，红紫争春。\n神通妙用施呈尽，要见国师犹隔津。",
        "dynasty": "宋",
        "collection_info": null
    },
    {
        "title": "颂古五首  其三",
        "author": "释守仁",
        "content": "相逢陪酒又陪歌，醉倒家中要我驼。\n驼到家中犹駡詈，不知醒后又如何。",
        "dynasty": "宋",
        "collection_info": null
    },
    {
        "title": "颂古五首  其四",
        "author": "释守仁",
        "content": "锯解秤锤，油煎石磉。\n两手擎来，有功者赏。",
        "dynasty": "宋",
        "collection_info": null
    },
    {
        "title": "颂古五首  其五",
        "author": "释守仁",
        "content": "凉宵爱月上危楼，几处笙歌几处愁。\n歌管未阑愁未歇，忽然天晓一时休。",
        "dynasty": "宋",
        "collection_info": null
    }
]