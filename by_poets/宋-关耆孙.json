[
    {
        "uuid": "984c93dbc2d3ffbbcc4a133f3778027c",
        "title": "送刘朝美侍郎归蜀",
        "author": "关耆孙",
        "content": "清议久不作，世无公是非。\n祇因翻故纸，不觉蹈危机。\n东壁梦初断，西山蕨正肥。\n十年成底事，赢得载书归。",
        "dynasty": "宋",
        "collection_info": null
    },
    {
        "uuid": "7962cbf0e198c639f8d86e778c8322c5",
        "title": "游东屯",
        "author": "关耆孙",
        "content": "呼船渡西瀼，策马行东屯。\n犹有竹下屋，依然柴作门。\n林深多鸟雀，山对有猱猿。\n世隔券尤在，堂非基自存。\n稼云迷旷野，屏翠随层轩。\n土厚疑吾里，溪清何处源。\n餐英金有种，饭粒玉为根。\n芦笋恋春渚，蕨芽蕃故园。\n山名窃诸葛，城榜为公孙。\n云雨峡前梦，琵琶山后村。\n留人惟野趣，隔世绝尘喧。\n墙度鸟飞影，泥留兔走痕。\n渔樵老岁月，藜苋过朝昏。\n槎汉我初返，梯参君暂扪。\n车徒今附骥，行列旧同鹓。\n休沐因闲日，携持访古原。\n摧颓一弊节，走逐双朱轓。\n凉飙薄巾袂，佳气浮酒樽。\n出游有此乐，相视而无言。\n则为樵夫嘲，甚于人言烦。\n取君古锦囊，盛我浣花番。\n归去待星上，随江看月翻。",
        "dynasty": "宋",
        "collection_info": null
    },
    {
        "uuid": "847ae55be290177e8d91401f283dd149",
        "title": "句",
        "author": "关耆孙",
        "content": "况此憔悴州，居人仰煮卤。\n煮卤数十年，余者皆贫寠。",
        "dynasty": "宋",
        "collection_info": null
    }
]