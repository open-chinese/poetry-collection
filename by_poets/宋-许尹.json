[
    {
        "uuid": "0d09e1de18dd1ac4722cc64165e221df",
        "title": "和吴谨微游仙都五首  其一",
        "author": "许尹",
        "content": "仙都踪迹想遗书，我欲归时更问途。\n忽得新诗如见画，山蹊野径不须迂。",
        "dynasty": "宋",
        "collection_info": null
    },
    {
        "uuid": "2405469716d8bf86a4defbad0f3be328",
        "title": "和吴谨微游仙都五首  其二",
        "author": "许尹",
        "content": "山中鹤怨无寻处，洞口云归未得归。\n忆着仙都旧时路，石梁苔涩履痕稀。",
        "dynasty": "宋",
        "collection_info": null
    },
    {
        "uuid": "4277c6df933df424ea1acbd1585622d8",
        "title": "和吴谨微游仙都五首  其三",
        "author": "许尹",
        "content": "玉貌仙人老不癯，世间荣辱此中无。\n烟云昨夜微销铄，似怪题舆车骑都。",
        "dynasty": "宋",
        "collection_info": null
    },
    {
        "uuid": "a764240bd567b78383a8eda482085d87",
        "title": "和吴谨微游仙都五首  其四",
        "author": "许尹",
        "content": "黄帝得仙从此去，鼎湖传说几经年。\n龙髯堕地成春草，直到如今不上天。",
        "dynasty": "宋",
        "collection_info": null
    },
    {
        "uuid": "fd0b98e74933ee4080cbec675df1ee97",
        "title": "和吴谨微游仙都五首  其五",
        "author": "许尹",
        "content": "桃源归路凈无尘，只是当时避世人。\n仙事茫茫类如此，鼎湖辙迹恐非真。",
        "dynasty": "宋",
        "collection_info": null
    },
    {
        "uuid": "fcca5bcd642fcf1a454a7d6d0a791ae7",
        "title": "朝阳岩",
        "author": "许尹",
        "content": "漫作游仙去，灵槎进晚凉。\n悬岩迷日月，倒影浸潇湘。\n风满征帆过，云归度鸟忙。\n相忘物外趣，时许棹相将。",
        "dynasty": "宋",
        "collection_info": null
    }
]