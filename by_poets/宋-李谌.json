[
    {
        "uuid": "0c522e307e2e75be1d5fdb0a111958ff",
        "title": "咏松",
        "author": "李谌",
        "content": "半依岩岫倚云端，独立亭亭耐岁寒。\n一事颇为清节累，秦时曾作大夫官。",
        "dynasty": "宋",
        "collection_info": null
    },
    {
        "uuid": "240d1b7af6e18c638a94e62c77d1f1cd",
        "title": "谒丞相祠观八阵图",
        "author": "李谌",
        "content": "人言忠孝不磨灭，神物护持存水浒。\n千家陵谷几变迁，此石不移自章武。\n本由黄帝古兵法，六十四以八为伍。\n髯孙且惧仲达走，贼操游魂何敢拒。\n刻铭沙石水底碑，教战石存山下鼓。\n一片丹心天地间，万世闻风犹御侮。\n我来起敬凛如生，再拜一言公必取。\n瀼流东截阵图前，寖隳城壁颓民宇。\n能安拳石止波流，愿回瀼患思民抚。\n常使夔人知感公，踏碛年年弔千古。",
        "dynasty": "宋",
        "collection_info": null
    },
    {
        "uuid": "cb3bbcc18fe78f97edab478d7424d6c3",
        "title": "控巴台次韵  其一",
        "author": "李谌",
        "content": "翠岸红灯寄语，要自江南看来。\n多景齐云楼下，当年使鹢招回。",
        "dynasty": "宋",
        "collection_info": null
    },
    {
        "uuid": "ed68ca4afe4e8f156e14e528675518fa",
        "title": "控巴台次韵  其二",
        "author": "李谌",
        "content": "谁道地拘偪窄，须知天閟幽妍。\n一段丹青台阁，何人淡扫松烟。",
        "dynasty": "宋",
        "collection_info": null
    },
    {
        "uuid": "c32f2f1d8f49df83a896e7ecc8b3c459",
        "title": "题平亭",
        "author": "李谌",
        "content": "狄公有记记蛮平，蛮不难平将贵精。\n勉矣诸君修将业，请将平字作亭名。",
        "dynasty": "宋",
        "collection_info": null
    }
]