[
    {
        "title": "眼儿媚 画楼濒水翠梧阴",
        "author": "黄简",
        "content": "画楼濒水翠梧阴。\n清夜理瑶琴。\n打窗风雨，逼帘烟月，种种关心。\n当时不道春无价，幽梦费重寻。\n难忘最是，鲛绡晕满，蟫锦香沉。",
        "dynasty": "宋",
        "collection_info": null
    },
    {
        "title": "柳梢青 病酒心情",
        "author": "黄简",
        "content": "病酒心情。\n唤愁无限，可奈流莺。\n又是一年，花惊寒食，柳认清明。\n天涯翠巘层层。\n是多少、长亭短亭。\n倦倚东风，只凭好梦，飞到银屏。",
        "dynasty": "宋",
        "collection_info": null
    },
    {
        "title": "玉楼春 龟纹晓扇堆云母",
        "author": "黄简",
        "content": "龟纹晓扇堆云母。\n日上彩阑新过雨。\n眉心犹带宝觥酲，耳性已通银字谱。\n密奁彩索看看午。\n晕素分红能几许。\n妆成挼镜问春风，比似庭花谁解语。",
        "dynasty": "宋",
        "collection_info": null
    },
    {
        "title": "犁春操为谢耕道作",
        "author": "黄简",
        "content": "东山兮云浮，东磵兮雨流。\n失今不勤兮，曷其有秋。\n水淫兮石啮，田碻磝兮一跬九折。\n予劳兮何辞，牛奚罪兮从予以羸。\n眇良畴兮弥野，独功倍兮刈寡。\n虽然不愈于无田而游兮，岁晏凄其桑落之下。",
        "dynasty": "宋",
        "collection_info": null
    },
    {
        "title": "秋怀寄陈宗之",
        "author": "黄简",
        "content": "秋声四壁动，寒事日骎骎。\n红剥林閒子，青除架底阴。\n积閒殊有味，安拙本无心。\n独愧陈征士，赊书不问金。",
        "dynasty": "宋",
        "collection_info": null
    },
    {
        "title": "招荆江游子",
        "author": "黄简",
        "content": "衝风逐飞云，庭叶纷坠槁。\n荡子久不归，佳人坐中老。\n萧萧楚山晚，湛湛江水流。\n经从望夫石，那得不回头。",
        "dynasty": "宋",
        "collection_info": null
    },
    {
        "title": "登武昌南楼",
        "author": "黄简",
        "content": "十万鳞鳞俯绣甍，拂云自旧侈峥嵘。\n江趋座右双流合，山入屏閒八字横。\n祢史醉魂荒树远，庾郎尘骨古苔生。\n兴来朗拍栏干立，不必重骑碧海鲸。",
        "dynasty": "宋",
        "collection_info": null
    },
    {
        "title": "过沈尚书墓",
        "author": "黄简",
        "content": "履声推早达，日燕自林泉。\n浮世若无死，贵人真是仙。\n从容将八袠，掩忽便千年。\n墓上青松合，丰碑竟不镌。",
        "dynasty": "宋",
        "collection_info": null
    },
    {
        "title": "怀古",
        "author": "黄简",
        "content": "翠裹红遮艷粉围，春风夜夜可曾归。\n十年再抚章台马，巷陌人家大半非。",
        "dynasty": "宋",
        "collection_info": null
    },
    {
        "title": "公无渡河",
        "author": "黄简",
        "content": "公无渡河，公无渡河，止公不已将柰何。\n九渊喷雪舞馋鳄，百里吼雷翻怒鼍。\n平地往往犹风波，况此瀰漫秋水多。",
        "dynasty": "宋",
        "collection_info": null
    },
    {
        "title": "漫成",
        "author": "黄简",
        "content": "在俗参寥子，无田靖节翁。\n心平诗少怨，胃弱酒多中。\n熇熇蒸梅日，离离脱叶风。\n未应悲岁晏，端合幸年丰。",
        "dynasty": "宋",
        "collection_info": null
    }
]