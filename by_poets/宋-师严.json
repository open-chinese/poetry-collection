[
    {
        "title": "渡江",
        "author": "师严",
        "content": "鹿门山人沧浪客，洒泪已枯眼见骨。\n风尘峥嵘万里空，不知何处营三窟。\n城中性命汤火近，路穷援断无消息。\n鼠窃狗偷何足忧，都将十指漫天日。\n大言阔步好公卿，三百年余涵养成。\n已闻郑五但搔首，復道庞涓竖子名。\n平时肉食夸果决，谁信临危跋疐行。\n白头面皱牙齿落，万事已矣秋风生。",
        "dynasty": "宋",
        "collection_info": null
    },
    {
        "title": "大阅",
        "author": "师严",
        "content": "长江天设险，荆州国西门。\n幕前杖斧钺，赫赫齐晋尊。\n熊罴在掌握，百万不敢喧。\n固列崖峤立，动色虹蜺翻。\n虽云上将猷，亦是明主恩。\n高秋鼓角壮，惨澹伤精魂。\n山南正困戹，血肉连川原。\n由来多垒辱，岂不在大藩。\n既同事王室，于义如弟晜。\n朂哉从简书，恤邻古所敦。",
        "dynasty": "宋",
        "collection_info": null
    },
    {
        "title": "蔺五见访",
        "author": "师严",
        "content": "汉阴美人青兕裘，独骑瘦马寻荒丘。\n花前下马迎一笑，珠玉在侧形骸羞。\n酒酣散髮箕踞坐，锦带烂熳悬吴鈎。\n断蛟刺虎好身手，碧瞳如水涵清秋。\n惜哉科目太脱略，壮士岂为章句囚。\n中原格斗困不已，江波木落寒悠悠。",
        "dynasty": "宋",
        "collection_info": null
    },
    {
        "title": "庚午三月五日朱尚书席上醉歌",
        "author": "师严",
        "content": "天风浩荡何处来，荆南府中好春酒。\n我公此日盛宾佐，但饮无劳问升斗。\n座中十万无下筯，乌帽朱衣马牛走。\n好舞清歌如有神，翠烂金明各回首。\n人生行乐须壮年，小人再拜为主寿。\n满堂泪落起挽鬚，临馈三叹成鬰纡。\n干戈未定郡国破，乱臣贼子何代无。\n主忧臣辱坐感激，忍对花鸟调欢娱。\n近闻士卒愿一战，猛气正倚风尘粗。\n丈夫行事动千古，快意一饱非雄图。",
        "dynasty": "宋",
        "collection_info": null
    },
    {
        "title": "武陵客居",
        "author": "师严",
        "content": "浩荡千年调，饥寒八尺身。\n不愁逢魍魉，可笑繫麒麟。\n残雪江村路，空山涧水春。\n时违终远去，道在岂全贫。",
        "dynasty": "宋",
        "collection_info": null
    },
    {
        "title": "公安早发",
        "author": "师严",
        "content": "去国秦公子，穷途阮步兵。\n别离如昨日，豪侠异平生。\n江月为谁好，巴船何处行。\n高秋伴摇落，早发若为情。",
        "dynasty": "宋",
        "collection_info": null
    }
]