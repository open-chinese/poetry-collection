[
    {
        "uuid": "989b73aa6feca619f941939d8fbf3abc",
        "title": "虞美人 千山青比妆眉浅",
        "author": "王安中",
        "content": "千山青比妆眉浅。\n却奈眉峰远。\n玉人元自不禁秋。\n更算恼伊深处、月当楼。\n分携不见凭阑际。\n只料无红泪。\n万千应在锦回纹。\n嘱付断鸿西去、问行云。",
        "dynasty": "宋",
        "collection_info": null
    },
    {
        "uuid": "f0b12d7153f31578f48c32d50ca406cc",
        "title": "浣溪沙 慵整金钗缩指尖",
        "author": "王安中",
        "content": "慵整金钗缩指尖。\n晓霙犹自入疏帘。\n绿窗清冷脸红添。\n妒粉尽饶花六六，回风从斗玉纤纤。\n不成香暖也相兼。",
        "dynasty": "宋",
        "collection_info": null
    },
    {
        "uuid": "ddb831527df06ae20110cba38f162740",
        "title": "玉楼春 秋鸿只向秦筝住",
        "author": "王安中",
        "content": "秋鸿只向秦筝住。\n终寄青楼书不去。\n手因春梦有携时，眼到花开无着处。\n泥金小字蛮笺句。\n泪湿残妆今在否。\n欲寻巫峡旧时云，问取阳关西去路。",
        "dynasty": "宋",
        "collection_info": null
    },
    {
        "uuid": "dc86e74676e3b27cb341374ee5a40384",
        "title": "绿头鸭・多丽 魏都雄",
        "author": "王安中",
        "content": "魏都雄，凤皇飞观云间。\n佩麟符、荀池元老，暂辞西省仙班。\n憩甘棠、地澄远籁，咏华黍、河卷惊澜。\n碧草萋迷，丹毫冷落，圜扉铃索镇长闲。\n绣筵展、三台星近，锵玉韵珊珊。\n金尊滟、新醅方荐，薄暑初残。\n政成时、欢馀客散，后园朱户休关。\n度秋风、画阑枕水，挂夜月、雕栏骑山。\n锦帐笼香，鸾钗按曲，琵琶双转语绵蛮。\n劝行□、傍眉黄气，先报衮衣还。\n登庸际，应褒旧德，喜动天颜。",
        "dynasty": "宋",
        "collection_info": null
    },
    {
        "uuid": "3d0785a76771f1cbb96eabf61f1d660f",
        "title": "北山移文哨遍・哨遍 世有达人",
        "author": "王安中",
        "content": "世有达人，潇洒出尘，招隐青霄际。\n终始追。\n游览老山栖。\n藐千金、轻脱如屣。\n彼假容江皋，滥巾云岳，缨情好爵欺松桂。\n观向释谈空，寻真讲道，巢由何足相拟。\n待诏书来起便驺驰。\n席次早焚烈芰荷衣。\n敲朴喧喧，牒诉匆匆，抗颜自喜。\n嗟明月高霞，石径幽绝谁回睇。\n空怅猿惊处，凄凉孤鹤嘹唳。\n任列壑争讥。\n众蜂竦诮，林惭涧愧移星岁。\n方浪枻神京，腾装魏阙，徘徊经过留憩。\n致草堂灵怒蒋侯麾。\n扃岫幌、驱烟勒新移。\n忍丹崖碧岭重滓。\n鸣湍声断深谷，逋客归何计。\n信知一逐浮荣，便丧素守，身成俗士。\n伯鸾家有孟光妻。\n岂逡巡、眷恋名利。",
        "dynasty": "宋",
        "collection_info": null
    },
    {
        "uuid": "4654eefdac4076a062209285de8e49cb",
        "title": "菩萨蛮 中军玉帐旌旗绕",
        "author": "王安中",
        "content": "中军玉帐旌旗绕。\n吴钩锦带明霜晓。\n铁马去追风。\n弓声惊塞鸿。\n分兵闲细柳。\n金字回飞奏。\n犒饮上恩浓。\n燕然思勒功。",
        "dynasty": "宋",
        "collection_info": null
    },
    {
        "uuid": "4471fe4d39d08d105f4d27f286fcd095",
        "title": "御街行 清霜飞入蓬莱殿",
        "author": "王安中",
        "content": "清霜飞入蓬莱殿。\n别进云裘软。\n却回宸虑念多寒，诏语日边亲遣。\n冰蚕绵厚，金雕锦好，永夜缝宫线。\n红旌绛旆迎星传。\n喜气欢声远。\n庙堂勋旧使台贤，领袖坐中争绚。\n天香馥郁，君恩岁岁，一醉春生面。",
        "dynasty": "宋",
        "collection_info": null
    },
    {
        "uuid": "c70ef553f57b9c18551ccb4e2b0675d5",
        "title": "鹧鸪天 茜雾红云捧建章",
        "author": "王安中",
        "content": "茜雾红云捧建章。\n鸣珂星使渡银潢。\n亲将圣主如丝语，传与陪都振鹭行。\n香袅袅，佩锵锵。\n升平歌管趁飞觞。\n明时玉帐恩相续，清夜钧天梦更长。",
        "dynasty": "宋",
        "collection_info": null
    },
    {
        "uuid": "ce041a30c0988a7a6951e1931ca833f7",
        "title": "蝶恋花 曲径深丛枝袅袅",
        "author": "王安中",
        "content": "曲径深丛枝袅袅。\n晕粉揉绵，破蕊烘清晓。\n十二番开寒最好。\n此花不惜春归早。\n青女飞来红翠少。\n特地芳菲，绝艳惊衰草。\n只殢东风终甚了。\n久长欲伴姮娥老。",
        "dynasty": "宋",
        "collection_info": null
    },
    {
        "uuid": "d9514639c3b341d64f86f05a70ab9729",
        "title": "蝶恋花 巧剪明霞成片片",
        "author": "王安中",
        "content": "巧剪明霞成片片。\n欲笑还颦，金蕊依稀见。\n拾翠人寒妆易浅。\n浓香别注唇膏点。\n竹雀喧喧烟岫远。\n晚色溟蒙，六出花飞遍。\n此际一枝红绿眩。\n画工谁写银屏面。",
        "dynasty": "宋",
        "collection_info": null
    },
    {
        "uuid": "d60d4f10f9c214579a53ff1b7efef1a6",
        "title": "蝶恋花 剪腊成梅天着意",
        "author": "王安中",
        "content": "剪腊成梅天着意。\n黄色浓浓，对萼匀装缀。\n百和熏肌香旖旎。\n仙裳应渍蔷薇水。\n雪径相逢人半醉。\n手折低枝，拥髻云争翠。\n嗅蕊拈枝无限思。\n玉真未洒梨花泪。",
        "dynasty": "宋",
        "collection_info": null
    },
    {
        "uuid": "0d3126592380bfb2067fc8549b73146f",
        "title": "蝶恋花 青玉一枝红类吐",
        "author": "王安中",
        "content": "青玉一枝红类吐。\n粉颊愁寒，浓与胭脂传。\n辨杏猜桃君莫误。\n天姿不到风尘处。\n云破月来花下住。\n要伴佳人，弄影参差舞。\n只有暗香穿绣户。\n昭华一曲惊吹去。",
        "dynasty": "宋",
        "collection_info": null
    },
    {
        "uuid": "83b72459c3165bf72d1196ee5c67f4d2",
        "title": "蝶恋花 雪霁花梢春欲到",
        "author": "王安中",
        "content": "雪霁花梢春欲到。\n饯腊迎春，一夜花开早。\n青帝回舆云缥缈。\n鲜鲜金雀来飞绕。\n绣阁纱窗人窈窕。\n翠缕红丝，斗剪幡儿小。\n戴在花枝争笑道。\n愿人常共春难老。",
        "dynasty": "宋",
        "collection_info": null
    },
    {
        "uuid": "fee956ddd4d3371510dda6a2073fd05f",
        "title": "蝶恋花 秾艳夭桃春信漏",
        "author": "王安中",
        "content": "秾艳夭桃春信漏。\n弄粉飘香，枫叶飞丹后。\n酒入冰肌红欲透。\n无言不许群芳斗。\n楼外何人揎翠袖。\n剪落金刀，插处浓云覆。\n肯与刘郎仙去否。\n武陵回路相思瘦。",
        "dynasty": "宋",
        "collection_info": null
    },
    {
        "uuid": "658d27e84f37f377cc3cad37742aa302",
        "title": "蝶恋花 翠袖盘花金拈线",
        "author": "王安中",
        "content": "翠袖盘花金拈线。\n晓炙银簧，劝饮随深浅。\n复幕重帘谁得见。\n馀醺微觉红浮面。\n别唤清商开绮宴。\n玉管双横，抹起梁州遍。\n白苎歌前寒莫怨。\n湘梅萼里春那远。",
        "dynasty": "宋",
        "collection_info": null
    },
    {
        "uuid": "e76d11be0fafd0c39b4b722091543b70",
        "title": "蝶恋花 千古铜台今莫问",
        "author": "王安中",
        "content": "千古铜台今莫问。\n流水浮云，歌舞西陵近。\n烟柳有情开不尽。\n东风约定年年信。\n天与麟符行乐分。\n带缓球纹，雅宴催云鬓。\n翠雾萦纡销篆印。\n筝声恰度秋鸿阵。",
        "dynasty": "宋",
        "collection_info": null
    },
    {
        "uuid": "79e9b27d6432cdfbc6d368f0cd2335c7",
        "title": "蝶恋花 未帖宜春双彩胜",
        "author": "王安中",
        "content": "未帖宜春双彩胜。\n手点酥山，玉筋人争莹。\n节过日长心自准。\n迟留碧瓦看红影。\n楼外尖风吹鬓冷。\n一望平林，□□花相映落粉筛云晴未定。\n朝酲只凭阑干醒。",
        "dynasty": "宋",
        "collection_info": null
    },
    {
        "uuid": "b056fbd73956e19055cb0c1c2dade074",
        "title": "一落索 梦破池塘杳杳",
        "author": "王安中",
        "content": "梦破池塘杳杳。\n情随春草。\n尊前风味不胜清，赋白雪、幽兰调。\n秀句银钩争妙。\n殷勤东道。\n蛮笺传与翠鬟歌，便买断、千金笑。",
        "dynasty": "宋",
        "collection_info": null
    },
    {
        "uuid": "d5d944d702b7f38ed811d192f8c99c41",
        "title": "一落索 欲访瑶台蓬岛",
        "author": "王安中",
        "content": "欲访瑶台蓬岛。\n烟云缥缈。\n清游却到凤皇池，听檀板、新声妙。\n天上除书催早。\n人瞻元老。\n东风烟柳罩河堤，更何处、深春好。",
        "dynasty": "宋",
        "collection_info": null
    },
    {
        "uuid": "c5cee2e5ee49f85e1188631395739baa",
        "title": "木兰花・玉楼春 尧天雨露承新诏",
        "author": "王安中",
        "content": "尧天雨露承新诏。\n珂马风生趋急召。\n玉符曾将虎牙军，金殿还升龙尾道。\n征西镇北功成早。\n仗钺登坛今未老。\n樽前休更说燕然，且听阳关三叠了。",
        "dynasty": "宋",
        "collection_info": null
    },
    {
        "uuid": "9318489f3499a3abc0d48021355e5aae",
        "title": "玉蝴蝶 御水毂纹风皱",
        "author": "王安中",
        "content": "御水毂纹风皱，画桥横处，沙路晴时。\n曲坞藏春，朱户翠竹参差。\n过墙花、娇无限思，笼槛柳、低不胜垂。\n海棠枝。\n为东君爱，未敢离披。\n迟迟。\n日华融丽，悠扬丝管，掩冉旌旗。\n喜入繁红，坐来开尽不须吹。\n听莺迁、还思上苑，约凤浴、应展新池。\n促归期。\n燕飞蝶舞，特地熙熙。",
        "dynasty": "宋",
        "collection_info": null
    },
    {
        "uuid": "d40933ef34ad1d7f8495c2bc0ed0844d",
        "title": "水龙吟 魏台长乐坊西",
        "author": "王安中",
        "content": "魏台长乐坊西，画桥倒影烟堤远。\n东风与染，揉蓝春水，湾环清浅。\n浴鹭翘莎，戏鱼吹絮，落红漂卷。\n为游人盛踪，兰舟彩舫，飞轻棹、凌波面。\n乐事年来乍见。\n趁旌旗、谷莺娇啭。\n追随况有，疏帘珠袖，浓香绀幰。\n萧寺高亭，茂林斜照，且留芳宴。\n看韶华烂向，尊前放手，作梨花晚。",
        "dynasty": "宋",
        "collection_info": null
    },
    {
        "uuid": "fa7fae45510c4fba7277d780da6bd807",
        "title": "临江仙 六六云从龙戏月",
        "author": "王安中",
        "content": "六六云从龙戏月，天颜带笑尝新。\n年年回首建溪春。\n香甘先玉食，珍宠在枫宸。\n赐品暂醒歌里醉，延和行对台臣。\n宫瓯浮雪乳花匀。\n九重清昼永，宣坐议东巡。",
        "dynasty": "宋",
        "collection_info": null
    },
    {
        "uuid": "1df827932edb903ce7bb55cb0f0afd71",
        "title": "小重山 重举金猊多炷香",
        "author": "王安中",
        "content": "重举金猊多炷香。\n仙方调绛雪，坐初尝。\n醉鬟娇捧不成行。\n颜如玉，玉碗共争光。\n飞盖莫催忙。\n歌檀临阅处，缓何妨。\n远山横翠为谁长。\n人归去，馀梦绕高唐。",
        "dynasty": "宋",
        "collection_info": null
    },
    {
        "uuid": "1f3f2509f151903e47ef0739ccb07a91",
        "title": "小重山 椽烛乘珠清漏长",
        "author": "王安中",
        "content": "椽烛乘珠清漏长。\n醉痕衫袖湿，有馀香。\n红牙双捧旋排行。\n将歌处，相向更催妆。\n明月映东墙。\n海棠花径密，迸流光。\n迟留春笋缓催汤。\n兰堂静，人已候虚廊。",
        "dynasty": "宋",
        "collection_info": null
    },
    {
        "uuid": "0510c33e8d19b1f2819b2c7d4d344355",
        "title": "江神子・江城子 荷花遮水水漫溪",
        "author": "王安中",
        "content": "荷花遮水水漫溪。\n柳底垂。\n乱蝉嘶。\n舍辔何妨，临水照征衣。\n一扇香风摇不尽，人念远，意凄迷。\n骑鲸仙子已相知。\n数归期。\n赋新诗。\n更想翟公，门外雀罗稀。\n陶令此襟尘几许，聊欲向，北窗披。",
        "dynasty": "宋",
        "collection_info": null
    },
    {
        "uuid": "1a6e98583962219fd6e80a9d0e80d4cc",
        "title": "征招调中腔・征招 红云茜雾笼金阙",
        "author": "王安中",
        "content": "红云茜雾笼金阙。\n圣运叶、星虹佳节。\n紫禁晓风馥天香，奏九韶、帝心悦。\n瑶阶万岁蟠桃结。\n睿算永、壶天风月。\n日观几时六龙来，金缕玉牒告功业。",
        "dynasty": "宋",
        "collection_info": null
    },
    {
        "uuid": "13ea5b63260df8735ddd27c062012eab",
        "title": "清平乐 花时微雨",
        "author": "王安中",
        "content": "花时微雨。\n未减春分数。\n占取帘疏花密处。\n把酒听歌金缕。\n斜风轻度浓香。\n闲情正与春长。\n向晚红灯入坐，尝新青杏催觞。",
        "dynasty": "宋",
        "collection_info": null
    },
    {
        "uuid": "181d7066ba4eeb665917681a2ea210b4",
        "title": "清平乐 花枝敧晚",
        "author": "王安中",
        "content": "花枝敧晚。\n过雨红珠转。\n欲共东君论缱绻。\n繁艳休将风卷。\n归来凝思闲窗。\n寒花莫□微觞。\n解慢不成幽梦，燕泥惊落雕梁。",
        "dynasty": "宋",
        "collection_info": null
    },
    {
        "uuid": "a4ea9377e9ea529f40ec17ad67cb7102",
        "title": "安阳好・忆江南 安阳好",
        "author": "王安中",
        "content": "安阳好，形胜魏西州。\n曼衍山河环故国，升平歌鼓沸高楼。\n和气镇飞浮。\n笼画陌，乔木几春秋。\n花外轩窗排远岫，竹间门巷带长流。\n风物更清幽。",
        "dynasty": "宋",
        "collection_info": null
    },
    {
        "uuid": "e368ee86708e8095fa8e1fa3529fda2c",
        "title": "安阳好・忆江南 安阳好",
        "author": "王安中",
        "content": "安阳好，戟户府居雄。\n白昼锦衣清宴处，铁梁丹榭画图中。\n壁记旧三公。\n棠讼悄，池馆北园通。\n夏夜泉声来枕簟，春风花影透帘栊。\n行乐兴何穷。",
        "dynasty": "宋",
        "collection_info": null
    },
    {
        "uuid": "9916ad5f83bf74f24b84c299b5216ad7",
        "title": "安阳好・忆江南 安阳好",
        "author": "王安中",
        "content": "安阳好，物外占天平。\n叠叠挼蓝烟岫色，淙淙鸣玉晚溪声。\n仙路驭风行。\n松路转，丹碧照飞甍。\n金界花开常烂熳，云根石秀小峥嵘。\n幽事不胜清。",
        "dynasty": "宋",
        "collection_info": null
    },
    {
        "uuid": "639e64c93e97fd990915f0c41f92c3a2",
        "title": "安阳好・忆江南 安阳好",
        "author": "王安中",
        "content": "安阳好，泮水盛儒宫。\n金字照碑光射斗，芸香书阁势凌空。\n肃肃采芹风。\n来劝学，乡衮首文翁。\n岁岁青衿多振鹭，人人彩笔竞腾虹。\n九万奋飞同。",
        "dynasty": "宋",
        "collection_info": null
    },
    {
        "uuid": "2bf37ee441d4abbadf0b33bd151f8df9",
        "title": "安阳好・忆江南 安阳好",
        "author": "王安中",
        "content": "安阳好，耆旧迹依然。\n醉白垂杨低掠水，延松高桧老参天。\n曾映两貂蝉。\n王谢族，兰玉秀当年。\n画隼朱轮人继踵，丹台碧落世多贤。\n簪绂看家传。",
        "dynasty": "宋",
        "collection_info": null
    },
    {
        "uuid": "3c06fbeb9a963009e46c61a7c0014b14",
        "title": "安阳好・忆江南 安阳好",
        "author": "王安中",
        "content": "安阳好，负郭相君园。\n绿野移春花自老，平泉醒酒石空存。\n月馆对风轩。\n人选胜，幽径破苔痕。\n拥砌翠筠侵坐冷，穿亭玉溜落池喧。\n归意黯重门。",
        "dynasty": "宋",
        "collection_info": null
    },
    {
        "uuid": "9df9719c5032c61234461933a04fb9e6",
        "title": "安阳好・忆江南 安阳好",
        "author": "王安中",
        "content": "安阳好，曲水似山阴。\n咽咽清泉岩溜细，弯弯碧甃篆痕深。\n永昼坐披襟。\n红袖小，歌扇画泥金。\n鸭绿波随双叶转，鹅黄酒到十分斟。\n重听绕梁音。",
        "dynasty": "宋",
        "collection_info": null
    },
    {
        "uuid": "be968e07246733cdce852ae591b40170",
        "title": "安阳好・忆江南 安阳好",
        "author": "王安中",
        "content": "安阳好，□□又翚飞。\n拨垅旋栽花密密，着行重接柳依依。\n鸳瓦荡晴辉。\n池面渺，相望是荣归。\n两世风流今可见，一门恩数古来稀。\n谁与赋缁衣。",
        "dynasty": "宋",
        "collection_info": null
    },
    {
        "uuid": "59a3574f17545f5f602816074620c579",
        "title": "安阳好・忆江南 安阳好",
        "author": "王安中",
        "content": "安阳好，千古邺台都。\n穗帐歌人春不见，金楼梦凤夜相呼。\n辇路旧萦纡。\n闲引望，漳水绕城隅。\n暗有渔樵收故物，谁将宫殿点新图。\n平野漫烟芜。",
        "dynasty": "宋",
        "collection_info": null
    },
    {
        "uuid": "c5a7b180c3d997b9eb88ee7e61262b40",
        "title": "破子清平乐・清平乐 烟云千里",
        "author": "王安中",
        "content": "烟云千里。\n一抹西山翠。\n碧瓦红楼山对起。\n楼下飞花流水。\n锦堂风月依然。\n后池莲叶田田。\n缥缈贯珠歌里，从容倒玉尊前。",
        "dynasty": "宋",
        "collection_info": null
    },
    {
        "uuid": "a3c193cd06af9a15dd8be293155ed7b6",
        "title": "小重山 碧藕花风入袖香",
        "author": "王安中",
        "content": "碧藕花风入袖香。\n涓涓清露浥，玉肌凉。\n折花无语傍横塘。\n随折处，一寸万丝长。\n还更擘莲房。\n莲心真个苦，似离肠。\n凌波新恨尽难忘。\n分携也，触事着思量。",
        "dynasty": "宋",
        "collection_info": null
    },
    {
        "uuid": "a231fa7e27eba3f7ef9f6988921e1872",
        "title": "虞美人 星郎才思生雕管",
        "author": "王安中",
        "content": "星郎才思生雕管。\n四海声名满。\n尊前新唱更新妍。\n况有玉人相劝、拚酡颜。\n芙蓉幕下同时客。\n年少那重得。\n且寻幽梦赋高唐。\n莫为浮名容易、却相妨。",
        "dynasty": "宋",
        "collection_info": null
    },
    {
        "uuid": "5a6a4b952984c33fd1df286195ba951d",
        "title": "虞美人 清商初入昭华管",
        "author": "王安中",
        "content": "清商初入昭华管。\n宫叶秋声满。\n草麻初罢月蝉娟。\n想见明朝喜色、动天颜。\n持杯满劝龙头客。\n荣遇时方得。\n词源三峡泻瞿塘。\n便是醉中宣去、也无妨。",
        "dynasty": "宋",
        "collection_info": null
    },
    {
        "uuid": "f510c5dcbab817d03f1fa0f460a154c8",
        "title": "虞美人 文昌郎自文无比",
        "author": "王安中",
        "content": "文昌郎自文无比。\n风露行千里。\n试寻天上使星看。\n却见锦衣白昼、过乡关。\n边城落照孤鸿外。\n联璧人相对。\n应吟红叶送清秋。\n向我旧题诗处、更重游。",
        "dynasty": "宋",
        "collection_info": null
    },
    {
        "uuid": "a018db1b5008ebbb63b85d80d387a84c",
        "title": "卜算子 客舍两三花",
        "author": "王安中",
        "content": "客舍两三花，并脸开清晓。\n一朵涓涓韵已高，一朵纤纤袅。\n谁与插斜红，拥髻争春好。\n此意遥知梦已传，月落前村悄。",
        "dynasty": "宋",
        "collection_info": null
    },
    {
        "uuid": "0ba9dace018d573cf4e145c9b3108f4c",
        "title": "一落索 塞柳未传春信",
        "author": "王安中",
        "content": "塞柳未传春信。\n霜花侵鬓。\n送君西去指秦关，看日近、长安近。\n玉帐同时英俊。\n合离无定。\n路逢新雁北来归，寄一字、燕山问。",
        "dynasty": "宋",
        "collection_info": null
    },
    {
        "uuid": "3f179c0b63f5833ff0ed879fd84bf529",
        "title": "临江仙 凤拨鵾弦鸣夜永",
        "author": "王安中",
        "content": "凤拨鵾弦鸣夜永，直疑人在浔阳。\n轻云薄雾隔新妆。\n但闻儿女语，倏忽变轩昂。\n且看金泥花那面，指痕微印红桑。\n几多馀暖与真香。\n移船犹自可，卷箔又何妨。",
        "dynasty": "宋",
        "collection_info": null
    },
    {
        "uuid": "95e3e9861e3ca9ad7cf27103377121ac",
        "title": "浣溪沙 宫缬悭裁翡翠轻",
        "author": "王安中",
        "content": "宫缬悭裁翡翠轻。\n文犀松串水晶明。\n飐风新样称娉婷。\n带笑缓摇春笋细，障羞斜映远山横。\n玉肌无汗暗香清。",
        "dynasty": "宋",
        "collection_info": null
    },
    {
        "uuid": "6ded2164d1826e050f5b9de41a287752",
        "title": "卜算子 燕尾道冠儿",
        "author": "王安中",
        "content": "燕尾道冠儿，蝉翼生衫子。\n敧枕看书卧北窗，簟展潇湘水。\n团扇弄熏风，皓质添凉意。\n谁与文君作粉真，只此莲花是。",
        "dynasty": "宋",
        "collection_info": null
    },
    {
        "uuid": "8e7fca9cad9e26145c731da219f5112b",
        "title": "洞仙歌 深庭夜寂",
        "author": "王安中",
        "content": "深庭夜寂，但凉蟾如昼。\n鹊起高槐露华透。\n听曲楼玉管，吹彻伊州，金钏响，轧轧朱扉暗扣。\n迎人巧笑道，好个今宵，怎不相寻暂携手。\n见淡净晚妆残，对月偏宜，多情更、越饶纤瘦。\n早促分飞霎时休，便恰似阳台，梦云归后。",
        "dynasty": "宋",
        "collection_info": null
    },
    {
        "uuid": "5424f76ead3ecf43cbbdf588e406cc7e",
        "title": "失调名 笑时眼迷青意贴",
        "author": "王安中",
        "content": "笑时眼迷青意贴，行时鞋露绣旁相。",
        "dynasty": "宋",
        "collection_info": null
    },
    {
        "uuid": "13941b577310c3eea86f97ad91a211f5",
        "title": "点绛唇 岘首亭空",
        "author": "王安中",
        "content": "岘首亭空，劝君休堕羊碑泪。\n宦游如寄。\n且伴山翁醉。\n说与鲛人，莫解江皋佩。\n将归思。\n晕红萦翠。\n细织回文字。",
        "dynasty": "宋",
        "collection_info": null
    },
    {
        "uuid": "8cf5564fbb51e885cb3bb93f19d0499d",
        "title": "菩萨蛮 雨零花昼春杯举",
        "author": "王安中",
        "content": "雨零花昼春杯举。\n举杯春昼花零雨。\n诗令酒行迟。\n迟行酒令诗。\n满斟犹换盏。\n盏换犹斟满。\n天转月光圆。\n圆光月转天。",
        "dynasty": "宋",
        "collection_info": null
    },
    {
        "uuid": "fdfa69b5fcc2a282d379afff99a45577",
        "title": "菩萨蛮 绿笺长写新成曲",
        "author": "王安中",
        "content": "绿笺长写新成曲。\n曲成新写长笺绿。\n豪句逞才高。\n高才逞句豪。\n美容歌皓齿。\n齿皓歌容美。\n香篆小花团。\n团花小篆香。",
        "dynasty": "宋",
        "collection_info": null
    },
    {
        "uuid": "73475d8490f13e9ae54a63dad70c8e6f",
        "title": "菩萨蛮 玉纤传酒浮香菊",
        "author": "王安中",
        "content": "玉纤传酒浮香菊。\n菊香浮酒传纤玉。\n弦管沸欢筵。\n筵欢沸管弦。\n出帘珠袖蔌。\n蔌袖珠帘出。\n眉晕浅山低。\n低山浅晕眉。",
        "dynasty": "宋",
        "collection_info": null
    },
    {
        "uuid": "c120d2dd7a5fbf1110e478bdd2e74c96",
        "title": "菩萨蛮 浦烟迷处回莲步",
        "author": "王安中",
        "content": "浦烟迷处回莲步。\n步莲回处迷烟浦。\n罗绮媚横波。\n波横媚绮罗。\n细眉双拂翠。\n翠拂双眉细。\n歌意任情多。\n多情任意歌。",
        "dynasty": "宋",
        "collection_info": null
    },
    {
        "uuid": "192a77ad47a0e12574d41890eec152e5",
        "title": "睿谟殿曲宴诗",
        "author": "王安中",
        "content": "上帝通明阙，神霄广爱天。\n九光环日月，五色丽云烟。\n紫宙开三极，琼璈列万仙。\n希夷尘境断，彷佛玉经传。\n妙道逢昌运，真王抚契贤。\n龟图规大壮，龙位正纯干。\n穹昊亲无间，皇居掇自然。\n刚风同变化，梵气共陶甄。\n层观星潢上，重闉斗柄边。\n摩空七雉峻，冠峤六鳌连。\n梦想何尝到，阶升信有缘。\n昕朝初放仗，密燕忽闻宣。\n清禁来鸣佩，修廊列并肩。\n兽铺金半阖，鸾障绣微褰。\n霁景流庭砌，雷文绘桷梴。\n宫帘波锦漾，殿榜字金填。\n花拥巍巍座，香浮秩秩筵。\n嵩呼称万亿，韶奏侍三千。\n华岁称尧历，元玑候舜璇。\n冰霜知腊后，梅柳认春前。\n造化应呈巧，芳菲已鬬妍。\n樛枝琱槛小，多叶露桃鲜。\n错落飞杯斝，锵洋杂管絃。\n承云歌历历，回雪舞翩翩。\n黼幄祥氛合，铜壶永漏延。\n镐京方置醴，羲驭自停鞭。\n乃圣情弥渥，诸臣意更虔。\n宗藩亲鲁衞，相芾拱闳颠。\n侧弁恩光浃，中觞诏跸旋。\n宝熏携满袖，御果得加笾。\n要赏嬉游盛，俄追步武遄。\n腾身复道表，送目夹城堧。\n仰揖苍龙象，旁临艮岳巅。\n讴謡纷广陌，箫鼓乐丰年。\n赫弈攒轮幰，珍奇集市鄽。\n博卢多袒跣，饮肆竞蹁蹮。\n蕃衍开朱邸，崔嵬照彩椽。\n桥虹弯矗矗，江练泮溅溅。\n击柝周庐晚，张灯别院先。\n余霞摇绮晕，列宿泻珠躔。\n浩荡三山岛，棱层十丈莲。\n再趋天北极，却立榻东偏。\n既用家人礼，仍占圣制篇。\n兕觥从酩酊，蟾魄待婵娟。\n转盼随亲指，环观得纵穿。\n曲屏红浪蹙，巨柱赤虬缠。\n光透垂葩井，晶衔带璧钱。\n萧台千级峻，重屋八窗全。\n就席花墩匝，行尊紫袖揎。\n交辉方烁烁，起立復阗阗。\n邃宇会宁过，中宵胜赏专。\n铺陈尤有韵，清雅不相沿。\n户箔明琼串，栏釭水碧桊。\n规模商甗铸，款识鲁壶镌。\n秦曲移筝雁，唐粧俨鬓蝉。\n窄襟珠缀领，高朵翠为钿。\n喜气排寒冱，轻飔洒静便。\n层床藉玑组，方鼎炷龙涎。\n玛瑙供盘大，玻瓈琢琖圆。\n暖金倾小榼，屑玉酿新泉。\n帝子天材异，英姿棣萼联。\n频看挥斗盌，端是吸鲸川。\n推食俱均逮，攘餐及堕捐。\n海螯初破殻，江柱乍离渊。\n宁数披绵雀，休论缩项鳊。\n南珍夸饤饾，北馔厌烹煎。\n赐橘怀頳卵，酡颜釂宝船。\n言归荷慈惠，末节笑拘挛。\n放钥严扉启，笼纱逸足牵。\n冰轮挂银汉，夜色映华鞯。\n人识重熙象，功繄独断权。\n五辰今不忒，六气永无愆。\n天纪承三古，时雍变八埏。\n比闾增版籍，疆埸罢戈鋋。\n文轨包夷夏，弦歌遍幅员。\n恢儒荣藻茅，作士极鱼鸢。\n肯构诒谋显，多男景祚绵。\n迓衡常穆穆，遵路益平平。\n亭障今踰陇，耕耘久际燕。\n恩渐鲸海涨，威窜犬戎羶。\n东拟封云岱，西将款涧瀍。\n琳科宣蕊笈，玉府下云軿。\n帝籍勤初播，宫蚕长自眠。\n茧丝登六寝，稃米秀中田。\n庙鹤垂昭假，坛光监吉蠲。\n灵芝滋菌蠢，甘醴涌潺湲。\n合教庞风革，颁经众疾痊。\n雨随亲祷降，河避上流迁。\n执契皇猷洽，披图福物骈。\n太和输橐籥，妙用绝蹄筌。\n此会君臣悦，应光简册编。\n雅称鱼罩罩，颂述鼓咽咽。\n讵比千龄遇，犹闻四始笺。\n羁臣起韦布，陋质愧驽铅。\n骤俾陪机政，由来出眷怜。\n恩方拜纶綍，报未效尘涓。\n密席叨临劝，凡踪第曲拳。\n虽无三峡水，曾步八花塼。\n圣谕知难称，才悭合勉旃。\n钧天思尽赋，剩续白云笺。",
        "dynasty": "宋",
        "collection_info": null
    },
    {
        "uuid": "99ce2b5db85dfeec4e816802a4b37d17",
        "title": "宣和七年九月二十三日睿谟殿赏橘曲燕诗",
        "author": "王安中",
        "content": "赤伏符兴运，长生帝应期。\n骏功光祖考，大道仰君师。\n皇极三才建，春台四海熙。\n高高天辅德，荡荡物由仪。\n政叶阴阳叙，恩均雨露施。\n机缄神不测，橐籥化无私。\n黄道星循轨，璇玑日转规。\n农祥朝自正，膏泽夜还滋。\n耕首天田稼，蚕先茧馆丝。\n云谁知帝力，初弗夺民时。\n嘉种今仍降，来牟此独贻。\n上方轻赋敛，人益劝耘耔。\n陆播颜宁汗，溪秧手任龟。\n雨旸常不过，高下两俱宜。\n壠静无稂莠，场登足秬秠。\n地腴从再易，仓富必千斯。\n已觉饶储偫，何妨饱滞遗。\n滴珠香社酿，舂玉滑晨炊。\n廪廥连淮上，帆樯塞汴湄。\n人和通斔斛，家积等京坻。\n岁事丰如此，天心喜可知。\n肃霜时既届，夷则律初吹。\n坐弛输边粟，先共飨帝粢。\n遂蠲阳馆荐，将迓泰坛釐。\n要与民同乐，还开宴示慈。\n紫清三境邃，玉府九重披。\n仙掌擎宵露，宫楼上晓曦。\n明河临睥睨，魁斗下罘罳。\n鳌负蓬莱殿，鲸喷太液池。\n隔城花隐隐，夹路竹猗猗。\n帝所迷从嚮，壶中入并随。\n睿谟深宝构，延福表云楣。\n象纬层霄逼，堪舆一气移。\n风帘珠的皪，霜瓦碧参差。\n流步来清跸，飘香度赤墀。\n袍光明霁色，扇影弄凉飔。\n御坐花巾拥，云韶紫袖垂。\n仙音锵杳眇，颢气变融怡。\n师保周兼召，钧衡稷与夔。\n万几当暇豫，一笑奉畴咨。\n介弟荣华鄂，多男茂本支。\n维城扶庆运，联璧秀英姿。\n嘉橘争先睹，瓌橙復共持。\n琼浆封盎盎，金弹间纍纍。\n禹服分三壤，湘江接九嶷。\n移根来上苑，荐瑞自柔祇。\n託质依天咫，怀馨脱海涯。\n生成因道荫，造化岂人为。\n严靓侔衣鞠，鲜浓类染栀。\n阳乌飞啄卵，崖蜜熟凝脾。\n不数千头富，应容四老嬉。\n桃嗤西母献，萍辨楚人疑。\n沆瀣漙凉叶，琅玕折晓枝。\n雾霏先噀鼻，香润已熏肌。\n君赐来相续，皇恩厚不赀。\n觞行筵秩秩，乐阕漏迟迟。\n户响铿铜兽，庭阴过玉螭。\n画廊寻宛转，杂佩步逶迤。\n预许留关钥，重升促履綦。\n再中占汉日，八彩望尧眉。\n器宝森罗列，虹辉粲陆离。\n截肪传琖斝，盈尺捧舟彝。\n碧落天之秘，蓝田地所奇。\n连城宁復贵，旷代未尝窥。\n冰莹玻瓈瓮，云承翡翠巵。\n万丝萦玛瑙，五色碾琉璃。\n起立纷行缀，环观略等衰。\n欢悰溟渤隘，饮兴岱嵩卑。\n御手飱频辍，宫缾酒屡酾。\n翠钿来婉娈，珠袂列葳蕤。\n阆苑花常烂，姑山物不疵。\n流鸎歌缓缓，么凤舞僛僛。\n别按新传曲，仍听绝妙词。\n共看宾醉止，那问夜何其。\n莲炬光相属，星联弁欲欹。\n酡颜回紫闼，归路跃金羁。\n讴咏声盈耳，铺张说解颐。\n肇从书契数，卓冠简编推。\n天纪承轩后，河图受宓羲。\n文心仍翼翼，舜善益孳孳。\n圣治宁人继，淳风邃古追。\n飞轮诸福至，投札九州驰。\n震迭汤声赫，威怀武烈丕。\n款金符誓牧，篆鼓兆蒐岐。\n神力天山箭，祥飈太一旗。\n燕云恢北落，灵夏慑西陲。\n曩岁蒙推择，新邦往抚绥。\n宸篇丽云汉，儒服拥旌麾。\n乘鄣逾千里，留屯阅再朞。\n丹衷忘险阻，白首分捐糜。\n井邑今安业，衣冠颇变夷。\n买牛从汉吏，牧马绝胡儿。\n田熟营平老，兵休定远疲。\n钧天犹梦到，魏阙倐来思。\n紫诏遄三节，红尘踏九逵。\n载前宣室席，復侍迩英帷。\n饮御陪胥乐，勤归独念兹。\n喜霑鱼藻惠，许赋柏梁诗。\n愧乏凌云笔，徒倾向日葵。\n扬休称万寿，永御太平基。",
        "dynasty": "宋",
        "collection_info": null
    },
    {
        "uuid": "20e8abbf01e052da0f3070803e7dbe21",
        "title": "进和御制艮岳曲宴诗",
        "author": "王安中",
        "content": "柳暗宫城晕曲尘，行穿飞观认敷春。\n天垂千尺银河外，云涌三山碧海濵。\n地胜烟霞开浩劫，花浓雨露近中宸。\n曲江弭棹归侵夜，争看升平际遇人。",
        "dynasty": "宋",
        "collection_info": null
    },
    {
        "uuid": "96535e7c7b72e370c26babc26dd7a336",
        "title": "艮岳进和御制二诗  其一",
        "author": "王安中",
        "content": "云峰面面巧随人，渌净兼无一点尘。\n开尽岩英并涧蕊，君王自与物为春。",
        "dynasty": "宋",
        "collection_info": null
    },
    {
        "uuid": "e265582105555b9cde30159d40db8f1d",
        "title": "艮岳进和御制二诗  其二",
        "author": "王安中",
        "content": "南苞雒艷贡惊春，造化争先物物新。\n镂管裁诗天语妙，翠罂颁醴圣恩频。",
        "dynasty": "宋",
        "collection_info": null
    },
    {
        "uuid": "68d823c79aca74e8d007adbea0dfe69f",
        "title": "重和春宴口号",
        "author": "王安中",
        "content": "政布青阳左个边，春回太极五门前。\n琳宫就讲三千士，琼箓联名八百仙。\n午夜雷霆来艮岳，东风耒耜出天田。\n颁觞紫殿君臣乐，万纪重和第二年。",
        "dynasty": "宋",
        "collection_info": null
    },
    {
        "uuid": "70ce836fa8243b1004cd2aced392b507",
        "title": "进和圣制元夕诗",
        "author": "王安中",
        "content": "斗城云接始青天，汴水浮春放洛川。\n缯巘千峰延璧月，珠帘十里晃灯莲。\n五门端阙初元夕，万历宣和第二年。\n圣世亲逢叨四近，颁觞连日缀羣贤。",
        "dynasty": "宋",
        "collection_info": null
    },
    {
        "uuid": "a915d42ad86e1a2dbdecefedf42a5b90",
        "title": "进和御制幸太学秘书省诗",
        "author": "王安中",
        "content": "九译何难致越裳，太平声教陋成康。\n千年文物储天禄，四海英髦聚国庠。\n册府缓留清跸响，儒斋深映赭袍光。\n侍臣谁草宣和颂，落笔争看立堵墙。",
        "dynasty": "宋",
        "collection_info": null
    },
    {
        "uuid": "62962a1f77cfb38633cd29f700473a4f",
        "title": "进和御制芸馆二诗  其一",
        "author": "王安中",
        "content": "路转阳华许纵游，南山松竹夏幽幽。\n云来天半苍龙阙，波涨溪心白鹭洲。\n隔坞黄知林杏熟，连冈青认摽梅稠。\n绛霄楼观身频到，独愧君恩久未酬。",
        "dynasty": "宋",
        "collection_info": null
    },
    {
        "uuid": "6994d3d2f774dcc0f42c743a0a2a0360",
        "title": "进和御制芸馆二诗  其二",
        "author": "王安中",
        "content": "芸馆修篁静绝尘，渭川那足比封君。\n清阴密覆林间石，翠色寒摇水底云。\n风好知从宫扇动，茶香宜入御瓯分。\n裴回永昼人霑醉，归踏青青径草熏。",
        "dynasty": "宋",
        "collection_info": null
    },
    {
        "uuid": "52173a6519d320c12f361d35b99abb26",
        "title": "进和御制撷芳园二诗  其一",
        "author": "王安中",
        "content": "仙风吹袂到壶天，池馆新晴日正妍。\n罨画溪边初纵棹，笼松花底缓回船。\n金鳞跃跃依春藻，绣羽飞飞掠晚烟。\n醉眼重窥云汉作，明朝万口想争传。",
        "dynasty": "宋",
        "collection_info": null
    },
    {
        "uuid": "23e88c02085c174a7a2c5188be83c37e",
        "title": "进和御制撷芳园二诗  其二",
        "author": "王安中",
        "content": "西城春色静年芳，灵沼文禽暖在梁。\n岸舣轻舟泛鹢首，路寻飞栈转羊肠。\n杯心衬锦花留影，波面镕银月迸光。\n曾倚披霄高阁望，清都自有水云乡。",
        "dynasty": "宋",
        "collection_info": null
    },
    {
        "uuid": "8457600e3651c5491cad8941d1f170dc",
        "title": "和御制白莲诗  其一",
        "author": "王安中",
        "content": "十丈层檐日脚留，香风吹滟曲江秋。\n石梁架海三山近，玉井移莲八月稠。\n白雪高盘初缕鲙，青天露坐晚临流。\n夹城飞观烟云合，端觉身从物外游。",
        "dynasty": "宋",
        "collection_info": null
    },
    {
        "uuid": "a41648ccad40d0f3d939ce737af42e79",
        "title": "和御制白莲诗  其二",
        "author": "王安中",
        "content": "华堂起江沚，璇榜塞门楣。\n眈如垂天云，始与烟水宜。\n圆荷盖千顷，高柳排四涯。\n娟娟初芙蓉，濯濯清沦漪。\n造物与奇胜，冰姿焕相差。\n唐昌玉蕊仙，流步光入扉。\n霜寒挈青女，夜永过月妃。\n纫佩杂琼华，施朱笑红滋。\n但熏百和香，不染六铢衣。\n新篇来帝所，天语妙莫窥。\n徜徉洞庭野，九奏惊咸池。\n恩隆许赓续，万漏敢固辞。",
        "dynasty": "宋",
        "collection_info": null
    },
    {
        "uuid": "b4a569c696cecc7ec0e87e33b55d2d44",
        "title": "进和御制上巳锡宴诗",
        "author": "王安中",
        "content": "三月昆明浩荡春，芙蓉新殿压池濵。\n香飘花外流觞宴，云拥波心捧剑人。\n别苑连冈晴纵目，重门飞鞚夜生尘。\n共欣鱼藻千龄遇，拜舞昕朝整韠绅。",
        "dynasty": "宋",
        "collection_info": null
    },
    {
        "uuid": "4b63a2f54e2d4105fd51d4aa6c5985da",
        "title": "进和御制幸池诗",
        "author": "王安中",
        "content": "神霄玉阙敞黎明，芝盖琱舆下穆清。\n风挟龙舟横太液，人从鳌背上东瀛。\n赭黄袍接天光近，鸭绿波摇槛影平。\n持橐此时陪燕豫，岸花汀草共欣荣。",
        "dynasty": "宋",
        "collection_info": null
    },
    {
        "uuid": "e9b12ad010772c8a9ac82fa45d1ea22d",
        "title": "进和御制大明殿御画屏风诗",
        "author": "王安中",
        "content": "琳阙灵游恍驭风，曲屏亲画孝心通。\n越禽翠射宫檐外，闽果红垂御扆中。\n阶影近留金琐碎，林光遥映玉青葱。\n万年原庙钦崇极，更识君王继序功。",
        "dynasty": "宋",
        "collection_info": null
    },
    {
        "uuid": "8a2c10ae1c8601f5babaaf50dc6118cb",
        "title": "次韵赵承之赴穆清殿秋宴",
        "author": "王安中",
        "content": "楼殿云端拥万灵，新规重构帝居成。\n彤庭收雾干坤静，玉座中天斗极明。\n宣劝声传龙尾逈，醉归尘逐马蹄轻。\n小儒未预金闺籍，广乐因风耳屡倾。",
        "dynasty": "宋",
        "collection_info": null
    },
    {
        "uuid": "a9483d2c290dcb01601f556231137721",
        "title": "朵楼侍宴",
        "author": "王安中",
        "content": "东阙年年曲宴颁，御尊宣劝醉春寒。\n衮衣密似魁三象，阁道高于蜀五盘。\n一气已从调鼎顺，八方今比覆盂安。\n君王礼貌超前古，辅弼须铭座右看。",
        "dynasty": "宋",
        "collection_info": null
    },
    {
        "uuid": "4906159d22e95e43d391df5f6f22fab2",
        "title": "瑞雪应制",
        "author": "王安中",
        "content": "瑶坛亲祷夜如何，雪逐青华玉仗过。\n翦水乍铺重屋早，吹花偏入上林多。\n昕朝披雾闻天笑，燕序惊春诵帝歌。\n已卜丰年连四海，康衢还解誉尧么。",
        "dynasty": "宋",
        "collection_info": null
    },
    {
        "uuid": "b0f8cc8adfaf29d0c8faf5c3c8707bf9",
        "title": "进和御制喜雪诗  其一",
        "author": "王安中",
        "content": "呼龙种玉夜相先，亲祷那凭太史占。\n天借春容装苑木，晓催风片舞宫檐。\n胜游独许梁宾友，高卧谁寻汉孝廉。\n壠麦青青无近远，三农知自帝恩霑。",
        "dynasty": "宋",
        "collection_info": null
    },
    {
        "uuid": "d8a60813f5a38469a536488a20facca2",
        "title": "进和御制喜雪诗  其二",
        "author": "王安中",
        "content": "云车初近紫坛阴，报享星光照羽林。\n万乘欲祠琳馆邃，九衢先雨玉花深。\n海山出日迎天步，花木催春悦圣心。\n帝与来牟兴嗣岁，三农呼舞仰君临。",
        "dynasty": "宋",
        "collection_info": null
    },
    {
        "uuid": "87f6f03c4e3429802182f834be009729",
        "title": "乙巳岁喜雪御筵即席和御制诗",
        "author": "王安中",
        "content": "九衢歌舞醉为乡，共庆飞霙报岁穰。\n花趁小春飘宴席，天回和气入雕觞。\n三银阙涌云潢外，万玉妃朝月殿旁。\n圣旦亲逢赓帝藻，不同梁苑召邹阳。",
        "dynasty": "宋",
        "collection_info": null
    },
    {
        "uuid": "f65f3455a2bb3bd6a39530ace2f101c5",
        "title": "进和御制南郊礼成喜雪诗",
        "author": "王安中",
        "content": "竣事觚坛万玉趋，缤纷密雪告休符。\n云随太极飞晨盖，天在浮黎大宝珠。\n喜色生春临魏阙，恩书掣电过幽都。\n愿将上帝居歆意，写作宣和吉礼图。",
        "dynasty": "宋",
        "collection_info": null
    },
    {
        "uuid": "bbd0cec5ca4714d3d3229d98001dd1f9",
        "title": "比在阜城寺中韵所得语还里任伯首和之因併录传冀有相广者  其一",
        "author": "王安中",
        "content": "縠纹春雾轻，簟理秋涛平。\n天风一披拂，全体有余清。\n是中自不恶，我怀陶渊明。",
        "dynasty": "宋",
        "collection_info": null
    },
    {
        "uuid": "5861cd2fad6b55967a5217be4ddc28e2",
        "title": "比在阜城寺中韵所得语还里任伯首和之因併录传冀有相广者  其二",
        "author": "王安中",
        "content": "层城填华屋，政尔无好风。\n沉沉古殿闭，一洗万浊空。\n端知黄面老，真有清凈功。",
        "dynasty": "宋",
        "collection_info": null
    },
    {
        "uuid": "a1540b7d3abde4d8fe02c1b43620d625",
        "title": "比在阜城寺中韵所得语还里任伯首和之因併录传冀有相广者  其三",
        "author": "王安中",
        "content": "风襟得清泠，世味增淡薄。\n委蝉观四大，缚虎视六凿。\n中肠过饥雷，益悟非妄作。",
        "dynasty": "宋",
        "collection_info": null
    },
    {
        "uuid": "214594c82dbb392bbc27c34e74351c38",
        "title": "比在阜城寺中韵所得语还里任伯首和之因併录传冀有相广者  其四",
        "author": "王安中",
        "content": "炎曦正流金，凉风在何许。\n障袂日中来，逃暑真得暑。\n晶莹玉壶冰，终不落尘土。",
        "dynasty": "宋",
        "collection_info": null
    },
    {
        "uuid": "53251b9ae8d5448fdabbe2da1822352e",
        "title": "比在阜城寺中韵所得语还里任伯首和之因併录传冀有相广者  其五",
        "author": "王安中",
        "content": "日月行天机，无意作炎夏。\n百巧求一凉，勤我晨及夜。\n君子有四时，盍归扫吾舍。",
        "dynasty": "宋",
        "collection_info": null
    },
    {
        "uuid": "10e2b98c0c6d6eef56289d0a4ac7a57c",
        "title": "比在阜城寺中韵所得语还里任伯首和之因併录传冀有相广者  其六",
        "author": "王安中",
        "content": "便凉即嗜眠，煮茗还破睡。\n不为蚁穴战，犹寻蟹眼沸。\n果欲梦何梦，应知味非味。",
        "dynasty": "宋",
        "collection_info": null
    },
    {
        "uuid": "3bd02de658205fd7d2777c3a72c7e17c",
        "title": "比在阜城寺中韵所得语还里任伯首和之因併录传冀有相广者  其七",
        "author": "王安中",
        "content": "小学倚在门，大学升在堂。\n众星自伏见，两曜常晖光。\n伊我思古人，踽踽復凉凉。",
        "dynasty": "宋",
        "collection_info": null
    },
    {
        "uuid": "dc9276c1a56dff82749ac3c8441f2355",
        "title": "比在阜城寺中韵所得语还里任伯首和之因併录传冀有相广者  其八",
        "author": "王安中",
        "content": "我观扬子云，不解子舆语。\n浩然天地间，忍事草玄苦。\n烛龙临太空，鉴火君自取。",
        "dynasty": "宋",
        "collection_info": null
    },
    {
        "uuid": "5aef921ae43d064a3d9e80651f99bc21",
        "title": "读真诰  其一",
        "author": "王安中",
        "content": "吾宗桐柏君，冰采极少整。\n吹笙缑氏山，策辔金庭岭。\n阿香侍紫清，眉寿亦秀颖。\n仙门定得仙，道荫及遐永。",
        "dynasty": "宋",
        "collection_info": null
    },
    {
        "uuid": "acfd703904f89b8fc8fcab9f83ed6ff8",
        "title": "读真诰  其二",
        "author": "王安中",
        "content": "清娥阿母娇，飞軿来羽野。\n八龙云篆章，肯向人间写。\n南真苦论道，声气觉殊下。\n却携九华妃，共诣修仙者。",
        "dynasty": "宋",
        "collection_info": null
    },
    {
        "uuid": "c9b259da76b69aad620b9d839a9477e8",
        "title": "读真诰  其三",
        "author": "王安中",
        "content": "云林授玉书，妙语真达道。\n心中翦荆棘，一一种梨枣。\n琼轩驾灵风，歘下沧浪岛。\n有待政何妨，众真恶怀抱。",
        "dynasty": "宋",
        "collection_info": null
    },
    {
        "uuid": "b559050f117143e66505fb6355dd9670",
        "title": "刘无损欲书十扇以韦苏州乔木生夏凉流云吐华月句作韵  其一",
        "author": "王安中",
        "content": "俗尘云海涨，客虑风旌摇。\n还从不了处，坐以一念超。\n深居炷炉熏，翛然带忘腰。\n养生置莫论，吾已陋松乔。",
        "dynasty": "宋",
        "collection_info": null
    },
    {
        "uuid": "33c169239cc17288b79a24463c3a565a",
        "title": "刘无损欲书十扇以韦苏州乔木生夏凉流云吐华月句作韵  其二",
        "author": "王安中",
        "content": "宿昔未闻道，十年醉幽读。\n睥睨天壤间，万事真破竹。\n今来知自笑，逢场罢竿木。\n犹余劝缘心，留宾与更仆。",
        "dynasty": "宋",
        "collection_info": null
    },
    {
        "uuid": "1247e06b8da1067525d93a3dba8be93f",
        "title": "刘无损欲书十扇以韦苏州乔木生夏凉流云吐华月句作韵  其三",
        "author": "王安中",
        "content": "学道办何等，日用四时行。\n梦寻汤饼到，风入茶瓯生。\n忘机心坦坦，诣理言平平。\n谁同坐清夜，笼灯对微明。",
        "dynasty": "宋",
        "collection_info": null
    },
    {
        "uuid": "639353201b4089edc617dcf4b34d6592",
        "title": "刘无损欲书十扇以韦苏州乔木生夏凉流云吐华月句作韵  其四",
        "author": "王安中",
        "content": "出门趁鸡晨，还舍结僧夏。\n缘随香火惯，迹涉林塘乍。\n便恐住山侣，麾手谢俗驾。\n悠然指此心，是中有余暇。",
        "dynasty": "宋",
        "collection_info": null
    },
    {
        "uuid": "547f0a9878c963d89de83cadf60d2f1f",
        "title": "刘无损欲书十扇以韦苏州乔木生夏凉流云吐华月句作韵  其五",
        "author": "王安中",
        "content": "玫瑰红被径，薜荔绿走墻。\n风埃林籁起，中有楸花香。\n纬萧隔云雾，乌鵶自回翔。\n听下辘轳声，心与古井凉。",
        "dynasty": "宋",
        "collection_info": null
    },
    {
        "uuid": "1f5dc792f16c942a983107478fbd0e6f",
        "title": "刘无损欲书十扇以韦苏州乔木生夏凉流云吐华月句作韵  其六",
        "author": "王安中",
        "content": "枕玉褭蹄琢，簟波人字流。\n冰瓮贮清泚，意境已生秋。\n睡余弄徽轸，山高水幽幽。\n试作文王操，若人还见不。",
        "dynasty": "宋",
        "collection_info": null
    },
    {
        "uuid": "62ec890237deed2939526a83dffb854c",
        "title": "刘无损欲书十扇以韦苏州乔木生夏凉流云吐华月句作韵  其七",
        "author": "王安中",
        "content": "一勺淡薄味，三生知见熏。\n兹游聊忝耳，翩若出岫云。\n弋有孔翠羽，寝有虎豹文。\n吾宁不堪用，渠亦何所闻。",
        "dynasty": "宋",
        "collection_info": null
    },
    {
        "uuid": "8907814469bdb40491efbcc91755f750",
        "title": "刘无损欲书十扇以韦苏州乔木生夏凉流云吐华月句作韵  其八",
        "author": "王安中",
        "content": "魔环凈名床，嫠纳柳季户。\n由来道力胜，婉娈莫予侮。\n菱花百炼精，炯炯寒光吐。\n森罗万象交，过即不得睹。",
        "dynasty": "宋",
        "collection_info": null
    },
    {
        "uuid": "c8f97d0107e65b09ccca6e6dce6e8c30",
        "title": "刘无损欲书十扇以韦苏州乔木生夏凉流云吐华月句作韵  其九",
        "author": "王安中",
        "content": "成亏繫轩冕，心地生眼花。\n极知一饷静，可扫两鬓华。\n琴雪同卧起，风月通贷賖。\n高哉彭泽柳，不比邵平瓜。",
        "dynasty": "宋",
        "collection_info": null
    },
    {
        "uuid": "44e2a5d455e21d9e6bea953aed97a87c",
        "title": "刘无损欲书十扇以韦苏州乔木生夏凉流云吐华月句作韵  其一○",
        "author": "王安中",
        "content": "柘浆工析酲，卉醴可消暍。\n客至亦不疏，沃此荫清樾。\n道人有眼句，翰墨相应发。\n勿随标指看，举似团扇月。",
        "dynasty": "宋",
        "collection_info": null
    },
    {
        "uuid": "66e89fcdddaa889ce48bb14aa440c3bc",
        "title": "春怀赋得冰雪莺来晚春寒花较迟十字  其一",
        "author": "王安中",
        "content": "深居足移气，熏炉坐晨兴。\n春来独何觉，汤饼梦腾腾。\n永怀山中人，遣花破寒冰。\n一枝便有余，经眼知吾曾。",
        "dynasty": "宋",
        "collection_info": null
    },
    {
        "uuid": "5db55acb199aef3d7f33cf0a3bdd864e",
        "title": "春怀赋得冰雪莺来晚春寒花较迟十字  其二",
        "author": "王安中",
        "content": "春寒殊未休，春事不堪说。\n阳谷溜微綫，阴崖削精鐡。\n森然十八公，鬚髯满残雪。\n非无料峭风，翠色已可悦。",
        "dynasty": "宋",
        "collection_info": null
    },
    {
        "uuid": "d0005f501b3c715b5b3c5dacc003f473",
        "title": "春怀赋得冰雪莺来晚春寒花较迟十字  其三",
        "author": "王安中",
        "content": "寒雀随山影，哀鸿带边声。\n花迟社酒薄，春工了无情。\n东风好池馆，芳草语流莺。\n不必笑枯索，拥书轻百城。",
        "dynasty": "宋",
        "collection_info": null
    },
    {
        "uuid": "5e3f6ae0126773cb78031d05a5bbbdf7",
        "title": "春怀赋得冰雪莺来晚春寒花较迟十字  其四",
        "author": "王安中",
        "content": "幽窗鎻云雾，无人谁与开。\n燕燕尾涏涏，知寻帘户来。\n春风到书律，溪藤照山煤。\n任尔择家舍，梁尘飘砚台。",
        "dynasty": "宋",
        "collection_info": null
    },
    {
        "uuid": "250b53464be34de07fad492f44530567",
        "title": "春怀赋得冰雪莺来晚春寒花较迟十字  其五",
        "author": "王安中",
        "content": "种梓期十年，萟兰盈九畹。\n河清会有时，岁月坐成晚。\n向来忝闻道，及此且求本。\n行乐未渠央，何以语羌謇。",
        "dynasty": "宋",
        "collection_info": null
    },
    {
        "uuid": "51cd1512e3240639c8e8b14a3d99ff1e",
        "title": "春怀赋得冰雪莺来晚春寒花较迟十字  其六",
        "author": "王安中",
        "content": "文王有遗操，朱絃韵青春。\n无言独下拜，颀然见长人。\n道丧向千载，诗书绝逼真。\n逼真犹不尽，试语老斵轮。",
        "dynasty": "宋",
        "collection_info": null
    },
    {
        "uuid": "26b534f58a55ddc885c9c7348b3180e2",
        "title": "春怀赋得冰雪莺来晚春寒花较迟十字  其七",
        "author": "王安中",
        "content": "渊明苦长饥，中年求一官。\n归来莳松菊，颇觉生理难。\n我恐须出仕，未出心已寒。\n好谢山巨源，作吏废游观。",
        "dynasty": "宋",
        "collection_info": null
    },
    {
        "uuid": "a839b8bf2bda6edb81439b480034bae1",
        "title": "春怀赋得冰雪莺来晚春寒花较迟十字  其八",
        "author": "王安中",
        "content": "赵公丈人行，佛隐踏朝靴。\n风流汉北海，人物鲁东家。\n同行得刘子，过门抵昏鸦。\n临分无长语，进德除空花。",
        "dynasty": "宋",
        "collection_info": null
    },
    {
        "uuid": "e259dd6d8fc1459c1de3fc2c8aeaad7a",
        "title": "春怀赋得冰雪莺来晚春寒花较迟十字  其九",
        "author": "王安中",
        "content": "吾宗有子明，粉泽乏外貎。\n白衣罢秋赋，深林藏雾豹。\n谈经亦微诙，乐实在名敎。\n拟之金马生，笑云恐差较。",
        "dynasty": "宋",
        "collection_info": null
    },
    {
        "uuid": "4a8d266b762e0494a7c1e382c8ebf689",
        "title": "同郡李达之贡辟廱偶试不利还乡及河不得济作二诗凄然读之殆难为怀因为次韵极其悲苦卒少纾之当烦刘元忠彭少逸同赋  其一",
        "author": "王安中",
        "content": "客行天雨霜，屦穿敢留迹。\n欲济河冰凘，蛟龙情不测。\n去住两更难，凄寒断消息。",
        "dynasty": "宋",
        "collection_info": null
    },
    {
        "uuid": "3eddcbd6272cbd6e1d5b38c444f7a53b",
        "title": "同郡李达之贡辟廱偶试不利还乡及河不得济作二诗凄然读之殆难为怀因为次韵极其悲苦卒少纾之当烦刘元忠彭少逸同赋  其二",
        "author": "王安中",
        "content": "颠风无安巢，堕翼思故林。\n谁回太阳惠，照此穷谷阴。\n扶持孔鸾辈，矫矫翔千寻。",
        "dynasty": "宋",
        "collection_info": null
    },
    {
        "uuid": "e347cff21a43e099b84eda99e725b47d",
        "title": "用大名诸公唱和韵送别少逸  其一",
        "author": "王安中",
        "content": "宵济汹涛波，晨征犯霜露。\n倐来忽语别，何所见而去。\n疑君略奉高，或我愧叔度。\n慨然陪节传，邂逅莫忘故。",
        "dynasty": "宋",
        "collection_info": null
    },
    {
        "uuid": "6be50a56903972eca85b56fb55bfd3a6",
        "title": "用大名诸公唱和韵送别少逸  其二",
        "author": "王安中",
        "content": "初欢记邺城，往还数如织。\n抟风回銮阁，相赏垂天翼。\n君席今未暖，我井久不食。\n驾言又何之，游交请绝息。",
        "dynasty": "宋",
        "collection_info": null
    },
    {
        "uuid": "e27c21ee4df5a0d50160f76def5f934f",
        "title": "用大名诸公唱和韵送别少逸  其三",
        "author": "王安中",
        "content": "当仁语卒吐，仗义身不谋。\n所贤我者远，甚薄物之尤。\n不荘醉曲蘖，欲收醉乡侯。\n微辞致责备，近颇学春秋。",
        "dynasty": "宋",
        "collection_info": null
    },
    {
        "uuid": "8416c9896e1349b973c5ff276cd83b64",
        "title": "用大名诸公唱和韵送别少逸  其四",
        "author": "王安中",
        "content": "迩来走笔吟，别后随手散。\n收拾亦安用，半是谐谑间。\n不能所作工，要解风水涣。\n莫以人废言，遂忽博士谩。",
        "dynasty": "宋",
        "collection_info": null
    },
    {
        "uuid": "adf97e08a75b307d1acef628f1fa85fa",
        "title": "和李达之庚寅秋雨三首  其一",
        "author": "王安中",
        "content": "闰余气先寒，久雨愁更剧。\n丈夫固远虑，奈此朝不夕。\n恐泥有危行，扶欹无安宅。\n我思补天漏，试炼五色石。\n横空收洩云，屏翳敢停迹。\n还我阳秋恩，与子两相适。",
        "dynasty": "宋",
        "collection_info": null
    },
    {
        "uuid": "515f457750785967397432add7d0c2f2",
        "title": "和李达之庚寅秋雨三首  其二",
        "author": "王安中",
        "content": "客舍无晴阴，日赴折简唤。\n家居跬步隔，心念旌旗乱。\n釡空雨生鱼，遽敢议薪爨。\n衾裯我自抱，更为子三叹。",
        "dynasty": "宋",
        "collection_info": null
    },
    {
        "uuid": "8755e0188d824a34fc50e48650b980a5",
        "title": "和李达之庚寅秋雨三首  其三",
        "author": "王安中",
        "content": "邻僧雨不出，粥饭听钟鱼。\n事与吾辈异，一身易赢余。\n而我千指家，食此半编书。\n饥驱欲何之，投瓜望琼琚。\n侧闻州祷晴，早愿光景舒。\n祠官莫惮烦，霑湿秪台舆。",
        "dynasty": "宋",
        "collection_info": null
    },
    {
        "uuid": "9d89d04104bdfc0538a61cb04c8f519e",
        "title": "再和  其一",
        "author": "王安中",
        "content": "长安贵公子，对雨饮正剧。\n明釭艶华屋，今夕知何夕。\n岂同扬子云，反闭一廛宅。\n稍醒问予酒，已復忧甔石。\n贤愚置莫论，俛仰共陈迹。\n世路日参差，咄哉随所适。",
        "dynasty": "宋",
        "collection_info": null
    },
    {
        "uuid": "546dc09fa9fbd3caa7c403c957444c95",
        "title": "再和  其二",
        "author": "王安中",
        "content": "霖霪连十日，茗盌阙招唤。\n寒虀味独辛，秋茧绪仍乱。\n凭将苦雨诗，商絃韵余爨。\n果无真赏音，落魄不须叹。",
        "dynasty": "宋",
        "collection_info": null
    },
    {
        "uuid": "a8c132254d4ee802c4a45ae9dadbd7c8",
        "title": "再和  其三",
        "author": "王安中",
        "content": "向来天不雨，啜泣歌枯鱼。\n今来雨弥旬，粒食还无余。\n两家各四壁，但聚古人书。\n羣争声利场，欲趋顾璜琚。\n岂敢丧所贵，我行自安舒。\n寒饥两未救，杯水沃薪舆。",
        "dynasty": "宋",
        "collection_info": null
    },
    {
        "uuid": "9c3a98a3c9a4e67025fb4b06e65212c8",
        "title": "郊行感兴",
        "author": "王安中",
        "content": "边风吹鴈寒，雨宿黄芦下。\n家鷄饱遗粒，喔喔庇檐瓦。\n孔鸾尔安巢，慎勿翔中野。\n鲜鲜野畦菊，的皪弄深黄。\n馨香不自暖，白露凄欲霜。\n明朝紫茱萸，雕槛荐高堂。",
        "dynasty": "宋",
        "collection_info": null
    },
    {
        "uuid": "9d170fb418c2f49bf2c46ec4a71f1734",
        "title": "试院对月",
        "author": "王安中",
        "content": "我行无町畦，忽逐春波起。\n平明发邺城，暮宿清河涘。\n谯楼唱晚静，驿树惊飊驭。\n亭亭华月上，熠熠繁星委。\n含晖穿幔翠，度影入窗绮。\n悲来兴视夜，空庭纵幽履。\n飘如浮海仙，飞步不濡水。",
        "dynasty": "宋",
        "collection_info": null
    },
    {
        "uuid": "35ba4dfb148278f275399a7f84f8090f",
        "title": "无题",
        "author": "王安中",
        "content": "秋苹一寸风，吹我邺王台。\n台边委黄落，繐帷化飞埃。\n平生三径步，屐齿粘苍苔。\n覊栖望不到，蝇头写归来。\n人间持板手，欲展何由开。\n再拜丈人行，卷投当琼瑰。\n丈人龙眠龙，挟策奔风雷。\n毫端须臾寄，一挽正始回。\n年来心法孤，骎骎古炉灰。\n渊明不并世，此士谁为才。\n紫鸾固超诣，白鸥竟何猜。\n所期岂朝华，岁莫傥相陪。",
        "dynasty": "宋",
        "collection_info": null
    },
    {
        "uuid": "67c8d22ea31541e01d4250a57f21a252",
        "title": "张公作高阳醇酎送幕中杨时可作诗诗成亦得酒而瀛渌又将熟杨復垂涎次杨韵",
        "author": "王安中",
        "content": "平生顾建康，名下难为人。\n见其似者喜，敢復圣贤分。\n元侯惟曲蘖，好赐均无贫。\n萍官新荐熟，莲幕先饮醇。\n坐令染指客，诗语生冤亲。\n柑黄松小苦，赋笔久埃尘。\n何时获瀛渌，更可调阳春。",
        "dynasty": "宋",
        "collection_info": null
    },
    {
        "uuid": "d98403a08f87175479db00daeb214682",
        "title": "次韵杨时可李元中酬赠之作",
        "author": "王安中",
        "content": "初年种交梨，可奈荆棘树。\n闻道千圣前，不传纔一语。\n彭殇几许争，端作旦暮遇。\n衣珠价连城，谁遣泣穷路。\n子知无生法，未短飞昇数。\n当身认同归，绝学何外慕。\n龙眠玉颊翁，是中得深趣。\n萧然住山人，妙甚垂天赋。\n我为杨侯计，政欲借前筯。\n从翁须及今，频脱户外屦。",
        "dynasty": "宋",
        "collection_info": null
    },
    {
        "uuid": "cf4a8bc4671b633684eb9cb9529d0840",
        "title": "次韵王得之游福源观",
        "author": "王安中",
        "content": "维南国禋祀，崇丘五云鲜。\n路转楼居出，林深步虚传。\n辎軿上真侣，鬟髻太古仙。\n绿章下秘祝，宝此一掬泉。\n至今争晨门，奁香走填然。\n帝子留绣盖，宫嫱掷金钱。\n吾宗初意行，跂马税芝田。\n醒心影娥池，了了壶中天。\n呼儿话西游，乃未得汝年。\n先生笔扛鼎，小友语更妍。\n斯文到真处，栀蜡漫贾鞭。\n赓酬就俄顷，惊绝图书渊。\n觅句念宗武，爱奇容子迁。\n游山本庭户，可但巢其巅。\n眼中摛文地，坐待步武连。\n幽寻赋异日，端为续胶弦。",
        "dynasty": "宋",
        "collection_info": null
    },
    {
        "uuid": "78989ed07e6b5f8bc7858e2c2a0ada5c",
        "title": "望法华山怀慈上人",
        "author": "王安中",
        "content": "我无适俗姿，发兴在林嶂。\n前身一义堕，好山输百丈。\n永怀住山人，败毳裹龙象。\n频驱尘外轸，径抵云雨上。\n道人初怪问，斗绝何从访。\n师居不难寻，天壁愕异状。\n风烟自萧散，草木更森长。\n道人聊復尔，仁者作是想。\n重来傍岑翳，眼净人亦王。\n虎溪虽不过，鹫岭聊得望。\n遥知师冁然，跛跛又安往。",
        "dynasty": "宋",
        "collection_info": null
    },
    {
        "uuid": "3406dcff862aaff69cdf75248cb5f1ae",
        "title": "过安平小集",
        "author": "王安中",
        "content": "王鲔未荐春，永叹念河曲。\n游子怀故乡，书剑就装束。\n横流一苇航，归日三秋促。\n属骖饶阳道，解鞅获馆谷。\n鸣乌尾毕逋，喜信乱城角。\n邑中二三子，彼美温如玉。\n行李往来者，东道礼尤笃。\n一尊相劳苦，桃瓜间红绿。\n深严布金地，良可避蒸溽。\n呼龙劝客留，雨声裂华屋。\n诸公气吐虹，不鄙余录录。\n号呶叫博卢，露跣围弈局。\n漫郎本何者，蒿蓬倚松竹。\n更不效天随，凄其茹杞菊。",
        "dynasty": "宋",
        "collection_info": null
    },
    {
        "uuid": "07d658cda5c00bb6ad24bd00f13d0a3c",
        "title": "湖山纪游",
        "author": "王安中",
        "content": "吴山东南秀，葱郁盘帝城。\n西湖据其趾，御气通波心。\n余膏被草木，蔚眼皆欣荣。\n今晨天宇穆，惠风汛初晴。\n春色正妍妙，放怀共扬舲。\n中流入汗漫，旷阔无埃氛。\n湖光挟山绿，倒射玻瓈青。\n丝竹响空翠，楼观森峥嵘。\n献酬杂歌啸，烂漫纷醉醒。\n取乐固莫并，兴怀一何深。\n缅惟昔三贤，精爽日以沉。\n但余画象在，尚想鸣佩襟。\n希古秉微尚，崇雅摅恬情。\n羌予翳蓬藋，无復企组缨。\n澹泊自有得，荣华非所欣。\n舍舟纵散策，逸兴生崚嶒。\n白云引遐眺，碧岫延深登。\n幽期浩无涯，忽到静者门。\n长松有令姿，流水无俗声。\n绝磴猿可呼，出谷莺始鸣。\n乃知物外境，兹象本不惊。\n逝耶初无将，至耶亦无迎。\n便将谢尘鞅，兹焉支颓龄。\n山鸦接晚翅，落日催行幐。\n归欤赋新篇，聊復记吾曾。",
        "dynasty": "宋",
        "collection_info": null
    },
    {
        "uuid": "d3d8d537451b2173b91cd996fc6fc3b1",
        "title": "贻梁东卿激",
        "author": "王安中",
        "content": "结髪抱奇趣，被褐深自珍。\n空肠贮明月，坐友千载人。\n长饥为驱出，宦游古河濵。\n侵寻簿领书，陆海纵埃尘。\n深迷谁復见，无闷日湮沦。\n使车重皇眷，宾从实要津。\n平生相与昧，数面輙成亲。\n如何冰霜别，邂逅梅柳春。\n我来闭空馆，公归柅轻轮。\n咫尺不得语，寤叹良苦辛。",
        "dynasty": "宋",
        "collection_info": null
    },
    {
        "uuid": "3c117751f3904e3a09a7e5556aa2b800",
        "title": "送曹文叔",
        "author": "王安中",
        "content": "读书无见功，要足补吾拙。\n时从千载上，坐友万人杰。\n心源贮古月，表裏湛空澈。\n政缘老懒故，早觉追随苶。\n推迁怀短檄，甚愧固穷节。\n安阳耆旧衰，风采漫笔舌。\n翩翩阿瞒孙，乃出诸椽列。\n爽气不可招，敌榜近缧绁。\n只今官罢休，道学归澡雪。\n加飱一言足，人事会有别。",
        "dynasty": "宋",
        "collection_info": null
    },
    {
        "uuid": "9d2530fe81b9afd7f158b2e65fb156c0",
        "title": "奉酬李道源供奉",
        "author": "王安中",
        "content": "斯人倘遇真，何必吾党士。\n向来风骚伯，领略罄同轨。\n仙路共飞腾，鸡犬近天咫。\n但看横槊语，力足走余子。\n小诗赋竞病，政自贤乎已。\n眼中管陶郎，翰墨颇自喜。\n当官故痴绝，捉扇谈名理。\n早时随计偕，晚堕鹖冠裏。\n史君柱后文，此面恶难拟。\n陆机生不识，尚想汗颜泚。\n只今官罢闲，高唱动连纸。\n齐西井邑富，三月花事起。\n人奇渼陂同，物胜斜川似。\n远心破城府，快论注弦矢。\n嗟予怀檄书，寸步畏瓜李。\n投床梦婉娩，日永贪睡美。\n亦思陪君嬉，静钓濠梁水。\n君方事棰辔，问津从隗始。\n十年投笔兴，气已无万里。\n努力就功名，爵禄天下砥。",
        "dynasty": "宋",
        "collection_info": null
    },
    {
        "uuid": "f85f4763a18c557412dd60c8a3f81474",
        "title": "次韵李达之十月十九日风一首",
        "author": "王安中",
        "content": "葛制侵中冬，奈此河汉冱。\n障门恃织蒲，更值飞廉怒。\n舂撞不遗力，既发宁却顾。\n阴机足自由，盛气尚谁怖。\n老心百念灰，一睡美无度。\n投床逼窗纸，罅穴响交互。\n飘霙半夜入，方梦踏云路。\n帝居环玉阙，恍惚非常遇。\n回天力故微，讼风词已具。",
        "dynasty": "宋",
        "collection_info": null
    },
    {
        "uuid": "e077e3141d06d7b8db17465ea7da041a",
        "title": "次韵李达之冬日自纪二首  其一",
        "author": "王安中",
        "content": "短长不相悬，视此律筒换。\n天寒今几许，冬序已强半。\n初阳来如缕，残岁去莫绊。\n亲交断还往，官列闹称唤。\n无牛可扣角，问夜何时旦。\n新诗当美酒，排遣孤闷散。\n风期终未沬，相与游汗漫。",
        "dynasty": "宋",
        "collection_info": null
    },
    {
        "uuid": "0dc9510c971617c3cea245db10537adc",
        "title": "次韵李达之冬日自纪二首  其二",
        "author": "王安中",
        "content": "古心出古语，不计彼不听。\n蹮蹮来问学，政有童九龄。\n尚为一事大，更读四方经。\n但我鲜兄弟，诸妹亦伶俜。\n皇皇门户寄，孤耿如晨星。\n何时休世网，遂逐鸿俱冥。\n君穷坐如醉，闻此或少醒。\n试凭道力胜，两忘楹与莛。",
        "dynasty": "宋",
        "collection_info": null
    },
    {
        "uuid": "57fc2ef0dcd6e6ac2ea77f58f5fa2726",
        "title": "达之质衣不售作诗某次韵达之有田在蒲阴日以侵削旧居尝质人家既还而井亡于是箪瓢益艰故有争畔改井之嘲",
        "author": "王安中",
        "content": "颜癯虽叵堪，幸列圣科四。\n瓢箪顾自给，所乐真细事。\n君穷欲谁依，月旦无高议。\n邻贪故争畔，囷收復易匮。\n吏懵辄改井，罂汲亦难致。\n空有能诗声，度越侯叔起。\n时裁乞米帖，韵缀古风裏。\n娇怜啼门儿，愠奈曳泥婢。\n喧喧闻发廪，共诟管城子。\n君云姑安之，吾肯屑嘑尔。\n箧中敝袍在，质当今可以。\n櫺窗豕腹生，列肆跨两市。\n掉头相闭拒，竟日却携至。\n似云儒酸悭，所得毫髪利。\n寒暑递回换，钱出几还此。\n由来刺绣工，不如市门倚。\n以彼居货心，必求速化理。\n近闻高赀郎，禁与士夫齿。\n盖防驵侩态，岁久熏莸似。\n众富乃良规，力古贫莫耻。",
        "dynasty": "宋",
        "collection_info": null
    },
    {
        "uuid": "75394b71c90cb5120fef429094294d96",
        "title": "颜夷仲有次韵少无适俗韵诗少逸既和之不可不赋",
        "author": "王安中",
        "content": "少无适俗韵，市朝等居山。\n所思鲁柳惠，去我今千年。\n官曹不厌卑，危虑忘冰渊。\n身恬道故在，心傲蒙漆园。\n颜丞赏我趣，屡顾尘埃间。\n我久作常语，何得君来前。\n东归散俄顷，翩若风中烟。\n此意念莫领，搔髪空垂颠。\n出门久无味，不如杜门闲。\n君方笃行李，谅以吾言然。",
        "dynasty": "宋",
        "collection_info": null
    },
    {
        "uuid": "2edc37c58aba29f793be0cf810bab45a",
        "title": "次秦夷行观老杜画像韵",
        "author": "王安中",
        "content": "寒拆天吴图，饥籴太官粟。\n拾遗官在朝，何异老林麓。\n英风想廉蔺，妙手传顾陆。\n蒙茸头倾冠，駊騀镫脱足。\n熊儿与阿叚，左右相扶逐。\n生平经纶具，怅望青蒲伏。\n穷涂付曲蘖，放意谢羁束。\n草堂幸无事，尹骑时见辱。\n清吟动霄堮，逸艶惊鱼目。\n顾兹神明意，岂易丹青卜。\n当时腰长镵，憔悴十指秃。\n声名干坤破，生事岁月促。\n但闻列仙癯，岂见肉食墨。\n企予攀逸驾，短步羞匍匐。\n不能师广袖，乃尔好奇服。\n嗜诗得隽永，徐味自当肉。\n不知褒公贵，顾谓何郎俗。\n穷通等梦幻，思虑自枨触。\n苦吟秪效尤，呼醆进蚁绿。",
        "dynasty": "宋",
        "collection_info": null
    },
    {
        "uuid": "1252d50f1327c9d440ebeb0f8153ebfd",
        "title": "次韵答任德夫夹滩见贶长句并呈崔彦圣",
        "author": "王安中",
        "content": "我本可笑人，略已近俗士。\n侵寻久未觉，大似城门轨。\n永怀北山路，相去不容咫。\n云烟迷旧隐，鷄黍悞幽子。\n极知田二顷，足了仕三已。\n世缘成错料，悔不妻法喜。\n只今无置锥，四海寄生理。\n因循插手版，俯仰邺城裏。\n朝来对爽气，或以古人拟。\n颇復废将迎，陶泓弄幽泚。\n翩翩取自适，岂问书费纸。\n推移从短檄，此念初不起。\n园林齐地近，人物何郎似。\n无因覩白雉，漫自手弓矢。\n任侯十年旧，邂逅慰行李。\n新诗多态度，誉我伤溢美。\n君才老益豪，笔倒三峡水。\n我将观浩渺，万事问伯始。\n是间好看客，风味化邻里。\n亦知崔亭伯，更欲就礲砥。",
        "dynasty": "宋",
        "collection_info": null
    },
    {
        "uuid": "94f716a3454c8eecc44ccbd3aeb676e8",
        "title": "送晁以道",
        "author": "王安中",
        "content": "人才限南北，河岳日边徼。\n异时颇自振，以远得轻笑。\n顾我尚友心，与渠不同调。\n吾州向虽陋，属令文元肖。\n仙鳬谢云罗，雪浪涌海峤。\n问山如登天，翰墨相焜耀。\n高标快目击，胜语醒耳剽。\n永怀种秫潜，不翅憩棠召。\n八年杖屦隔，坐睡梦嵩少。\n何人佀严陵，寒滩理幽钓。\n无因接孙登，半岭听清啸。\n渐恐落流俗，中夜回光照。\n倒海觅三珠，更復得二妙。\n风埃邺王城，晚从折简召。\n仓曹宾客次，玉立见孤峭。\n神锋森挺脱，俛嘿愿还鞘。\n至今牛斗间，宝气干两曜。\n伯宜承华勋，仲合典书诏。\n翩翩谁辈行，官职忽哄叫。\n美鬚草未鬬，好面丧可弔。\n斯人但寂寞，瑚琏不荐庙。\n我尝当馈嘆，吞愤类牛噍。\n渊龙岂易扰，遽敢议处劭。\n念昔忝闻道，鋭甚冠始醮。\n百忧荒寸田，孰与耕新烧。\n区区冀有获，韅鞅鞭復掉。\n端来求代公，兀守信麦漂。\n便将涂六凿，风籁息号窍。\n政自畏攀援，拄颊遭诟谯。\n一官涕唾了，得失已悬料。\n嚢中餐玉法，朝饥傥能疗。\n纵无钱买山，解有杖荷莜。\n从公问箕颍，策足事游眺。\n共待四明归，重丐一言要。",
        "dynasty": "宋",
        "collection_info": null
    },
    {
        "uuid": "64e26b2a85cf3ffe0b8aa5ccedbb183d",
        "title": "次韵和彭少逸送晁以道",
        "author": "王安中",
        "content": "吾军久不张，建鼓觅同道。\n苍黄一二获，便作百万号。\n我行初济河，首得晁彭耗。\n轻车驾驷马，邂逅王良造。\n悠然望八极，颇已快远抱。\n两公前后辈，凛凛不殊操。\n晁文早纬国，辅以家学奥。\n向来宏词出，古气轧盘诰。\n萧生宁抱关，肯补郎衣皂。\n老成吾犹及，孝友神所劳。\n彭诗动惊俗，祖屈实自悼。\n追奇诣岑险，展读眩欲眊。\n知名渔父篇，雅惬志和好。\n勿前丞相嗔，何恃翰林傲。\n方将摩二垒，併可潄双瀑。\n瓜代苦敦薄，火攻良抵冒。\n荆州一人半，纔慰阿坚到。\n只今事行李，遽欲戒驺导。\n箕山老仙伯，远行避喧噪。\n纷纷户外屦，三沐安无躁。\n仲氏往吹箎，吾党端有靠。\n坐念玉壶冰，讵堪风日曝。\n鲁公屋漏笔，莫靳平安报。\n否泰等时雨，春旱必秋涝。\n努力加饭餐，自余何足祷。\n无卿我定豪，别语愿忠告。\n睡翁赖少留，意适如爬瘙。\n大臣不暑行，官小奈亲耄。\n网罗今转疏，机穽岂重蹈。\n得失傥未量，天理问禆竈。",
        "dynasty": "宋",
        "collection_info": null
    },
    {
        "uuid": "164bf4eab9f22b72d464ede9249ccfc7",
        "title": "长句送以道既辱和答而夏传圣诗亦用此韵以道復和一篇篇末颇及少逸与不肖因再赋此传圣姻家书问必数或可达以道",
        "author": "王安中",
        "content": "癯儒缓趋走，不堪备游徼。\n古心乏妩媚，亦莫齿优笑。\n十年营负郭，毕愿了租调。\n诗书祝儿辈，风味久必肖。\n文穷觅退之，钱癖减和峤。\n此计堕渺茫，浪出岂炫耀。\n官供取无耻，几不类椎剽。\n退食独委蛇，顾欲辈周召。\n谁论玄尚白，端觉壮非少。\n缅怀千载人，有道混屠钓。\n风云随阔步，功业付长啸。\n事成有辞爵，缘断或遗照。\n飞潜无必同，出处信俱妙。\n肯以牛衣泣，求因狗监召。\n竟知貂尾短，何益鸢肩峭。\n士初如大刀，天高看拔鞘。\n提携龙雀环，胆破勒与曜。\n断蛟剸犀兕，左右随所诏。\n用舍要有时，遽欲帝阍叫。\n沾襟岂终悔，失马勿前弔。\n龟寜行曳泥，牺怯牵荐庙。\n但逃明火灼，讵厌短刍噍。\n固穷而山立，吾侪当勉劭。\n无祸福莫长，安用绿章醮。\n我今百念灰，内热息心烧。\n来亲晁氏贤，不住头忽掉。\n淋淫雨十日，坐恐行嚢漂。\n新篇寄邺城，钟磬逼耳窍。\n舂撞到彭夏，余子敢轻谯。\n是公天机深，世故成错料。\n良医百遇毒，彼已病俱疗。\n渊明寓託远，捉扇赞荷莜。\n吾将急捕逐，八表写长眺。\n迟暮傥同归，升斗何足要。",
        "dynasty": "宋",
        "collection_info": null
    },
    {
        "uuid": "aec487df2950e42a83b396cec8be5801",
        "title": "李永终还京师北岳王某以送晁以道韵作诗赠行某外大父贤良裴公实为邯郸公行状契义良厚故见之篇首",
        "author": "王安中",
        "content": "外家东眷裴，典学不观徼。\n初来接诸彦，半发士龙笑。\n贤科两过阁，万字出戏调。\n尽记十二题，博洽古人肖。\n亡书问安世，多识数华峤。\n刘蕡廷策讦，罢去终弗耀。\n纵横五车读，未捷一律剽。\n生涯日萧索，更甚东陵召。\n当时邯郸公，似是洛阳少。\n文润淮南草，诗赓苑中钓。\n殿庐忽厌直，郡閤或坐啸。\n相从宾客老，莫逆肝胆照。\n严诗见杜集，殆极天下妙。\n鵩来蒲州坐，永隔宣室召。\n门生状董晋，寒笔信雄峭。\n岂惭吴季札，墓剑挂遗鞘。\n嗟予乃裴出，母贤如德耀。\n授予其父书，勉使起应诏。\n此文载编末，疾读快欲叫。\n耆旧成鬼录，零落真可弔。\n但闻康靖第，万物閟家庙。\n子孙同蠹鱼，奇字饱咀噍。\n始予识京掾，已嘆才业劭。\n叔兮秉周礼，庄若客位醮。\n官闲恣讨论，灯火亲夜烧。\n固疑言语工，未睹寸管掉。\n高篇晚发伏，疲兵血争漂。\n予拔中山毛，载颖从八窍。\n携持託抱关，免以不敏谯。\n规容曹参随，敌敢杨雄料。\n宁忧无肉瘦，政恐俗难疗。\n冥搜废曹务，招隐慕芸莜。\n子行择所向，山水足观晀。\n慎勿厌家鸡，造请历权要。",
        "dynasty": "宋",
        "collection_info": null
    },
    {
        "uuid": "d827b63bfdd7c7b8be75be8004ad1bb1",
        "title": "定武赠晁以道",
        "author": "王安中",
        "content": "北山立雄秀，西山俨来奔。\n棱层上云雨，秘邃错朝昏。\n风霆倐号怒，势欲立厚坤。\n兹惟神灵宅，可但人物繁。\n嵩阳擅月旦，问山等龙门。\n谓我山之英，重以仁者言。\n丈人盖代手，脱口千载存。\n莼羮与羊酪，不復疑戏论。\n向来无极神，解与君争尊。\n堂堂甄孟成，版籍见诸孙。\n如何置不问，远借寒谷暄。\n我行傍乡梓，念此永弗谖。\n逢人试语似，喜色凌朝暾。\n问公谁辈行，故侯苏季昆。\n故侯遗妙墨，砻山龛山轩。\n亦有好事人，醉帖收蜿蜒。\n神明坐还观，声泪已復吞。\n公能破纸尾，师友道弥敦。\n要当藏名山，仍意作九原。\n续絃煎麟角，併洗万古冤。",
        "dynasty": "宋",
        "collection_info": null
    },
    {
        "uuid": "384d980d3819287e2bf70a288900ba9a",
        "title": "颜持约为范师厚作孔明坐啸图十大比丘象观者以为聱讹不可不下一句",
        "author": "王安中",
        "content": "穷颜妙画今虎头，忽以武侯为范侯。\n他日却写十比丘，下笔不数僧贯休。\n作佛作相三昧游，在江在海两浮沤。\n丈夫心机入法流，到处还渠第一筹。",
        "dynasty": "宋",
        "collection_info": null
    },
    {
        "uuid": "4a74a3972d8c86820722aba12e3a4dd0",
        "title": "寄谢任伯",
        "author": "王安中",
        "content": "盛乐宫前紫府君，开花流水不知春。\n悠悠永叹坐石室，自有此山无此人。\n我来婆娑弄明月，松声草色俱清新。\n列仙元癯不佞佛，却语小谢求纶巾。\n明经使者风生在，文字政须君等辈。\n鴈门鴈美亦思归，讲肄还当寻马队。",
        "dynasty": "宋",
        "collection_info": null
    },
    {
        "uuid": "cf7c033d4c05a432f8951a4c3c2382ad",
        "title": "寄江南睡翁",
        "author": "王安中",
        "content": "金鳯台头我欲仙，故人真谓翼垂天。\n目光射落三千尺，诗律追还五百年。\n应缘又踏瀛州土，寄问骑鲸今好否。\n俗情限量须破除，可无忘形我与渠。",
        "dynasty": "宋",
        "collection_info": null
    },
    {
        "uuid": "aa5c57056eea10ddc0a759e199889516",
        "title": "崇宁寺诗",
        "author": "王安中",
        "content": "周郎同岁小一月，老气凛凛能摧锋。\n佛隐由来足高士，经纶正在阿堵中。\n平生蓬藋一亩宫，颇与可人风味同。\n好在江南香火社，寄书会忆王墙东。",
        "dynasty": "宋",
        "collection_info": null
    },
    {
        "uuid": "2239da6a777491e8693a7a86ab35f70e",
        "title": "次韵张应龙见赠长句",
        "author": "王安中",
        "content": "深居听客谭西山，舌端崷崒生层峦。\n山形卓荦尚可想，客趣超诣何由攀。\n漳颍空回自不韵，梦涉山涧波旋环。\n但携云根万窍碧，归置毛颖陶泓间。\n客真与山欲争秀，烟霞气足词高闲。\n我亦良非适俗者，分山一半同君还。",
        "dynasty": "宋",
        "collection_info": null
    },
    {
        "uuid": "ab2872835f283d39dcddbf643ce3844d",
        "title": "同元忠少逸登大安阁各赋一篇",
        "author": "王安中",
        "content": "胸中堆奇忽块磊，径欲凴虚寻我对。\n梵宫日月擦鸱尾，复道云霓涌鳌背。\n佛将高广快心赏，天为空长舒眼碍。\n冰层蹙岸见河漳，雪气明山数齐岱。\n安知一身寄城郭，却指万顶看阛阓。\n承平大驾昔此留，望幸遗民今几在。\n哦诗人物到白也，题字风流希湛辈。\n北都三士行作图，胜游一日不可废。",
        "dynasty": "宋",
        "collection_info": null
    },
    {
        "uuid": "d8f09e6dc7b432baee1f1ab478d94ca6",
        "title": "颜夷仲欲赴蓝田丞而郓帅移雍姻家或当避读夷仲诗为和第二篇此次退之山石韵者",
        "author": "王安中",
        "content": "秋虫不量翅股微，几欲唐突鹓鸾飞。\n高梧嘶风食沆瀣，何似死鼠鸱鸢肥。\n颜家事业更清绝，耆旧去眼知音稀。\n贤哉鼻祖井故在，执瓢便足忘君饥。\n一官晚悔登龙断，经岁不出关荆扉。\n蓝田之山石韫玉，白虹千丈晴霏霏。\n退之壁志见彷佛，二松阅世应百围。\n丞聋未换渠莫恶，郴江仙伯容抠衣。\n侧闻亲嫌又龃龉，漫恐髀肉摩鞍鞿。\n戏人造物亦薄相，咄咄此士将安归。",
        "dynasty": "宋",
        "collection_info": null
    },
    {
        "uuid": "c14c094524bce6e1aabb6d25f24ea355",
        "title": "赵圣符权涟水军使按周立事且去犹闻上乞不赦为作长句",
        "author": "王安中",
        "content": "颍川异日刚彊守，诸吏僵仆姦豪走。\n济南使君羞怯懦，故破瞷宗三百口。\n官为声名计则多，寻常手滑如彼何。\n心知昔人不妄作，随事砭斫或拊摩。\n河神娶妇理必往，城北杀子吾当诃。\n襄濆赵侯世儒雅，轩昂忽变肠无它。\n奴欺主女积十载，侯以半纸申严科。\n人言赵侯广汉后，宜有擿伏如神手。\n青衫诸掾日蹉跎，众或屈凌天自佑。\n谁过襄濆刻石傍，告以吾言慰耆旧。\n侯今儿子能文章，母太夫人百岁寿。",
        "dynasty": "宋",
        "collection_info": null
    },
    {
        "uuid": "f2a6302d67187ac7e3e87dff61b5eacf",
        "title": "过客有赠达之金者达之作鲋鱼乞水急诗谨次韵",
        "author": "王安中",
        "content": "李侯茫茫悲欲泣，人生岂能无缓急。\n晨炊米尽抱衾裯，富儿操金森壁立。\n纵横文字对空虚，肝膈不同如燥湿。\n寒乡眼界太褊迫，名誉纔高憎怨集。\n诵书把琖九河悬，虽我亦惊追莫及。\n风雷会送横海鳣，跃上禹门过千级。\n奈何自比辙中鲋，商歌感慨行人揖。\n鲋鱼不愿决西江，李侯所须惟粟粒。\n肯捐一滴活波臣，客真义动修蛇蛰。\n得金遣客曾莫留，索我和篇何汲汲。\n孤竹之管空桑琴，已矣今人听不入。",
        "dynasty": "宋",
        "collection_info": null
    },
    {
        "uuid": "16568f6feebee010800b94710dbc508d",
        "title": "第二子赴河间诗人皆作诗送行读赵壻辟疆诗为次韵",
        "author": "王安中",
        "content": "家世无人仕苕浙，送汝还为北城别。\n河间知不去吾远，汝母犹持离袖掣。\n中年生子今宦游，吾与汝母宜白头。\n中山西望三舍身，诸老汝近吾何愁。\n宫傅恩怜逮犹子，宫师雁行余五弟。\n至今乡闾尚心化，友爱推高一门裏。\n向来寒甚草根蛩，迩来出入轩盖从。\n富贵不愿此身独，安乐幸与诸老同。\n门户固应多国器，汝往岂为功名会。\n古文科斗尽五车，娱人翰墨真余事。\n客程抢笠风卷纱，归及诸老醉榴花。\n京华新闻勿用说，一时名士诗可夸。",
        "dynasty": "宋",
        "collection_info": null
    },
    {
        "uuid": "9db0f255921f38d118f912a732d7ec7f",
        "title": "题李成山水",
        "author": "王安中",
        "content": "五日十日一水石，此言虽工盖其迹。\n请看天地开闢初，岂铸日魂镕月魄。\n忽然而成随所遇，纳护风云元满肚。\n吐为千偈口澜翻，游戏法中同一趣。\n李侯落笔风烟气，妙处欲回真宰意。\n扁舟不动水粘天，落日孤明山若倚。\n断猿吟挂清枫林，涧松倒卧犹十寻。\n白鸥似作终老计，浮云自在年何深。\n由来神品完天力，一抺江流吞万碛。\n寸量尺度但形摹，画史如山尔何得。\n贵人费尽千黄金，宝奁玉轴谁敢争。\n一声常卖落公手，世间得丧谁亏盈。\n我生懒率更疏放，只有幼舆岩石相。\n它时真作画中人，傥辱书来问无恙。",
        "dynasty": "宋",
        "collection_info": null
    },
    {
        "uuid": "937c4669db8f5aff5e18d4c044bd57d9",
        "title": "次韵题李公休辋川图",
        "author": "王安中",
        "content": "山林策足高復高，俗子捷宦争秋毫。\n丹青邂逅着相衮，晚顾不欲传儿曹。\n妙哉吾家右丞相，睥睨一世轻鸿毛。\n云泉招隐去甚勇，粉墨状景随所遭。\n辋川庄图最得趣，尽写众巘围长皋。\n废城荒烟飒衰柳，断涧立石淙惊涛。\n篔筜插屋伴幽读，莲芰泼眼横轻舠。\n宫槐犹是鸣驺陌，漆园已作蒙庄逃。\n地因人好自奇胜，岂必海峤骞鲸鳌。\n想见解衣盘礴时，六种震动山灵号。\n平生经行意境足，朽木不运笔已操。\n小诗气象更清绝，远跨陶谢追风骚。\n乐安老人吾莫及，摹搨彷佛收藏牢。\n隶书十咏有体法，鍼肆见此古赤刀。\n一时墨妙谁窃去，龙剑飞失余环绦。\n只今跋题乃到我，千载吾祖安敢褒。\n家鷄诗画愧弗学，但思卜筑诛蓬蒿。\n辋川久无书契在，未免四海求田劳。",
        "dynasty": "宋",
        "collection_info": null
    },
    {
        "uuid": "a49cc3649139964894976d0ff6034f18",
        "title": "大风",
        "author": "王安中",
        "content": "青阳乘时木当行，骤辞囚幽置高亨。\n骜骄嫚姣豪怒狞，睥睨万物愤以争。\n潜呼飞廉语曰卿，媒妁阿巽助躁轻。\n林交社姻窟昆兄，腰领搦持劫诅盟。\n玃颅鹰隼深目睛，沐猴冠元加纮缨。\n约束阴定阳视瞠，鞴囊革橐齐露呈。\n顷刻翻簸揭奔轰，撦帏裂箔仆斾旌。\n堕檐塌桷掀架棚，注射垣壝穿冡茔。\n豹彪獐猪狒猱猩，鸿鹍雉鸦鳬鳦莺。\n殷蹏捩翅突奔惊，蹶抵荦确罥灌柽。\n蒙衝千车屹傅城，犦槊万骑鸦譟营。\n步趋宕跌忘佩珩，宫徴嘈杂停韶英。\n披木榦根搴芳荣，蹙水涛浪豗镜平。\n眯霄耀灵一目盲，触山不周八柱倾。\n六幕摆撼始称情，神嬉鬼笑语咿嘤。\n余噫不收烂謌赓，聚秽勃郁封观京。\n执揽北斗斟四瀛，五岳为豆罗峥嵘。\n腐株蠹穴侑竾笙，醉牵月娥舞金钲。\n更持一杯寿长庚，谁省天意不汝令。\n小臣叫天吐丹诚，方春风暴稀所更。\n执法口噤臣輙抨，幸属廷尉葅鲵鲸。\n天哀愚忠勑阍丁，往呼来前密订评。\n竦身蹑虚倐上征，涕洟拜手眄睟清。\n臣材琐屑不足名，中有婞直肝肠撑。\n自下议上罪则烹，察及蝼蚁帝圣明。\n臣知风暴不难平，惟断之果绝蔓萦。\n帝首微颔慰遣并，侧闻雷霆扫欃枪。\n山恬海静悄不声，濯濯生意回枯頳。\n搜词谲诡纷纵横，反风大熟想姬成。",
        "dynasty": "宋",
        "collection_info": null
    },
    {
        "uuid": "f317a0c439af1837c098a8b7579c4953",
        "title": "游峰山院",
        "author": "王安中",
        "content": "萧寺倚绝壁，高轩凴众芳。\n僧窗得山翠，茗盌仍花香。\n眼界写双凈，心田增寸凉。\n陂陀日向夕，村落下牛羊。",
        "dynasty": "宋",
        "collection_info": null
    },
    {
        "uuid": "fba6582cf654da9ef9c10e8093262fae",
        "title": "次韵李厚之秋日即事",
        "author": "王安中",
        "content": "当暑独披襟，谁同梁甫吟。\n山林劳客梦，帘幕断人音。\n庭籁迎秋静，宫云傍晚阴。\n赖传诗句好，偏慰未归心。",
        "dynasty": "宋",
        "collection_info": null
    },
    {
        "uuid": "ae860ccc394208794c05975bc3be43c0",
        "title": "试院作",
        "author": "王安中",
        "content": "身入儒宫作抱关，不妨文史暂偷闲。\n秋阳皦皦天新雨，晚吹骚骚木落山。\n士子便应矜两监，吾侪未合老三间。\n孝廉同岁真同道，对幕哦诗断往还。",
        "dynasty": "宋",
        "collection_info": null
    },
    {
        "uuid": "9d59a2788b97d8d8db5c803bf0835add",
        "title": "闻青守梁元彬移帅定武作诗寄贺诸梁",
        "author": "王安中",
        "content": "相门谁数十朱轮，华鄂今看节制分。\n乡里正思前召父，朝廷难辍大冯君。\n风声自是埙箎合，忠力同输手足勤。\n应有池塘春草梦，夜阑还绕北山云。",
        "dynasty": "宋",
        "collection_info": null
    },
    {
        "uuid": "45ac45ba9eb8c29ca3b4e41719bf7f9d",
        "title": "闻帅府大阅军作诗送梁帅",
        "author": "王安中",
        "content": "坐想郊垧皷角雄，弓刀十万拥元戎。\n令传帐下偏裨栗，声走山前部落空。\n勒石何须称窦宪，反风已卜相周公。\n自嗟不预从军乐，贾勇犹能气吐虹。",
        "dynasty": "宋",
        "collection_info": null
    },
    {
        "uuid": "6990c2f993d78f054eb8d1dad1ad76f5",
        "title": "和梁才甫赠定帅元彬",
        "author": "王安中",
        "content": "汶水衣冠记昔年，明堂一木起扶颠。\n孙枝竞秀传家学，华鄂联荣握帅权。\n西省规摹留阃外，北园风景付樽前。\n晋阳亲近皆兄弟，行集天朝拱细旃。",
        "dynasty": "宋",
        "collection_info": null
    },
    {
        "uuid": "3baab88bb6d463750b0ba875461d9388",
        "title": "无题",
        "author": "王安中",
        "content": "玉府真游拥万仙，蘂珠深殿驻云軿。\n宫尊自吸琼浆尽，御笔犹封宝字全。\n密护几重香冉冉，倒藏余沥响涓涓。\n君恩许侍神霄仗，先向壶中觅洞天。",
        "dynasty": "宋",
        "collection_info": null
    },
    {
        "uuid": "c2a122869269a0102fe5277c0772d6bd",
        "title": "读次文渼陂诗",
        "author": "王安中",
        "content": "白髪郎潜旧令君，东轩携酒几回登。\n当初天上化鳬舄，今日人间下马陵。\n边地久无能赋笔，县斋新有读书灯。\n昔游零落岑参在，故语流传许十称。",
        "dynasty": "宋",
        "collection_info": null
    },
    {
        "uuid": "b5d496d8cb92c0d4ea0f28d407c93c46",
        "title": "次韵魏端夫田石送赴试词学兼茂",
        "author": "王安中",
        "content": "谢韫归宁雪载涂，新诗还道絮何如。\n时因公子监门会，颇识中郎阿大余。\n赋笔久无三峡水，囊书老趁独轮车。\n只今靖郭家儿舍，谁似先生食有鱼。",
        "dynasty": "宋",
        "collection_info": null
    },
    {
        "uuid": "e53cc7d1e41d05ac83ccc688f4213069",
        "title": "澶签宗室伯言见寄为次韵",
        "author": "王安中",
        "content": "宾客风流追七子，宗支文物笑诸郎。\n青藜吹烛书编乱，古锦作囊诗卷长。\n禅钵芋羮聊得共，寿杯酥酒故催忙。\n秪今霜雪休车马，谁对熏炉语夜堂。",
        "dynasty": "宋",
        "collection_info": null
    },
    {
        "uuid": "9945edea7d470bb2405dca2a0673ee8e",
        "title": "次韵元量贶诗",
        "author": "王安中",
        "content": "野性由来不受羁，可堪风雨断追随。\n卜邻有素须归隐，会面无多更话离。\n拜我低头要晚岁，仗公取水记当时。\n魏城邂逅犹惆怅，秋鴈横分奈土思。",
        "dynasty": "宋",
        "collection_info": null
    },
    {
        "uuid": "59144c336324605b23b24c4283407aa2",
        "title": "送徐干臣",
        "author": "王安中",
        "content": "声华飞动水云乡，挥翰初宜玉作堂。\n投老肯留宾客榻，临分聊属圣贤觞。\n家山到眼千岩秀，世路收心一粒藏。\n趣驾青牛寻尹喜，着书方便设津梁。",
        "dynasty": "宋",
        "collection_info": null
    },
    {
        "uuid": "312b0006333abefeec07b4403a24d396",
        "title": "次韵道胜冬日惜别之作",
        "author": "王安中",
        "content": "相逢不作白头新，肯復悠悠问大钧。\n煮茗坐穷西寺日，哦诗惊动北州春。\n吾侪渐可传书种，儿辈当令洗塞尘。\n节物峥嵘君遂去，驱蛩终始觅何人。",
        "dynasty": "宋",
        "collection_info": null
    },
    {
        "uuid": "9d22b859f4b662d5d2e19bb704f4c102",
        "title": "次韵安喜刘簿上梁才甫瑞莲嘉禾一首",
        "author": "王安中",
        "content": "早日商霖浃四寰，两年春令塞垣班。\n秋清莲萼骈幽沼，岁稔禾头合旧山。\n事付史官应制可，曲翻相府看公还。\n王褒要是邦民耳，请颂中和敢自闲。",
        "dynasty": "宋",
        "collection_info": null
    },
    {
        "uuid": "526ee9cfa004351f89f79270af49c82f",
        "title": "杨时可屡游朱氏园昨日方一载酒甚乐因次韵言其事",
        "author": "王安中",
        "content": "溪上桃花如有语，怨君前日只空回。\n径须留客车投辖，相与浇愁酒漉醅。\n我自马曹聊復尔，谁忧儿辈觉追陪。\n王郎醉墨题名处，尚有余尊可再来。",
        "dynasty": "宋",
        "collection_info": null
    },
    {
        "uuid": "d17f74c69d7d9931a0cd405d2090e851",
        "title": "次韵和梁才甫上元诗二首  其一",
        "author": "王安中",
        "content": "雪夕张灯白昼同，坐知酒价长新丰。\n月来方丈三山外，春在元戎十乘中。\n玉塞已传台衮拜，火城先看相家风。\n公归端是千年鹤，回首鹓行一梦空。",
        "dynasty": "宋",
        "collection_info": null
    },
    {
        "uuid": "b3f20ed2d0ae2005e9184076128364b7",
        "title": "次韵和梁才甫上元诗二首  其二",
        "author": "王安中",
        "content": "陈桥陪乘五人同，剑铗休弹礼过丰。\n骥足争先长策下，蛇脂干尽旧山中。\n敢将野句酬明月，但记宸章起大风。\n默对短檠悲晼晚，绨袍恩重报全空。",
        "dynasty": "宋",
        "collection_info": null
    },
    {
        "uuid": "9358d543c82b23c392105fe55bbe0005",
        "title": "次韵和梁才甫与曾叔夏喜雨",
        "author": "王安中",
        "content": "金节经过玉帐开，初筵风雨烛花摧。\n鳯凰池外浓云合，獬豸冠前爽气来。\n已洗郊原秋淡荡，不妨星月夜昭回。\n拾遗说尹村村到，盛看丰年社酒杯。",
        "dynasty": "宋",
        "collection_info": null
    },
    {
        "uuid": "cff566bda5552c4e5f4f7cb26e07dbc0",
        "title": "次韵赵承之九日出郊",
        "author": "王安中",
        "content": "结客西城昔梦长，无题重和不成章。\n老看残菊情多感，静数冥鸿首屡昂。\n餻酒故应随节办，丝桐政好为秋张。\n鞭笞鸾鳯饶君去，独守庭秋坐夕阳。",
        "dynasty": "宋",
        "collection_info": null
    },
    {
        "uuid": "18a579c0fa6aa5af4d92ae96367d494e",
        "title": "喜雪赠梁几道",
        "author": "王安中",
        "content": "风色萧骚晚尚微，呼龙连夜布寒威。\n欲寻海上三银阙，先舞云中万玉妃。\n难老松筠增气槩，未春桃李借芳菲。\n典衣更为来年贺，润泽先从宿种归。",
        "dynasty": "宋",
        "collection_info": null
    },
    {
        "uuid": "b92bc08749796b0ad5fde88d7afb74df",
        "title": "观傩",
        "author": "王安中",
        "content": "天回星斗腊将残，傩仗欢呼陛盾寒。\n逐疠已随三阕鼓，炼真何待五辛盘。\n皇居夙有仙官护，民瘼兼凴圣箓安。\n岁岁更修周典礼，都门耆旧喜同看。",
        "dynasty": "宋",
        "collection_info": null
    },
    {
        "uuid": "e80a5cb471a7ea59402e30776dce0472",
        "title": "嘉山",
        "author": "王安中",
        "content": "乔木相望十里村，百年弦诵化耕耘。\n食鱼谁就田文舍，下马先经董相坟。\n乌几翻书心自远，红旗赛社酒初醺。\n何时结客嘉山路，剥啄敲门却访君。",
        "dynasty": "宋",
        "collection_info": null
    },
    {
        "uuid": "4d9047558762ca2a1a5995c53341baaf",
        "title": "次韵梁才甫游苑氏园  其一",
        "author": "王安中",
        "content": "地僻风光到后时，谁吹律管转阳晖。\n花争先近三台坐，春敢轻随一片飞。\n肯为孤妍回铁石，那忧余赏间葑菲。\n它年造物因依在，领略吾州胜槩归。",
        "dynasty": "宋",
        "collection_info": null
    },
    {
        "uuid": "0e072f2a1538ea9d5107f88b81f4b90c",
        "title": "次韵梁才甫游苑氏园  其二",
        "author": "王安中",
        "content": "国色无媒出有时，几年幽户鎻寒晖。\n人从浴鳯池边到，香入乘鸾扇底飞。\n诗落云笺传藉藉，花同锦队想菲菲。\n更闻芍药梢头信，亦待邀公插帽归。",
        "dynasty": "宋",
        "collection_info": null
    },
    {
        "uuid": "4b74ed21ac05b4f9970129484bb9290a",
        "title": "次韵梁跂道游苑氏园  其一",
        "author": "王安中",
        "content": "晴日催花烂漫开，九苞丹鳯引雏来。\n春衫碧袖初单际，步障朱軿第二回。\n许掾登仙全室伴，谢公赌墅几人陪。\n明年此乐知何处，宣劝重持翡翠杯。",
        "dynasty": "宋",
        "collection_info": null
    },
    {
        "uuid": "446c71493bc58e2d2e4e573fcfea7192",
        "title": "次韵梁跂道游苑氏园  其二",
        "author": "王安中",
        "content": "渊明归侣独庞通，坐客何人对孔融。\n鸎燕不惊贤者乐，蕙兰争泛快哉风。\n斑衣人在飘香外，彩笔诗成徒步中。\n和语不工缘窘陋，腐儒家巷草蒙戎。",
        "dynasty": "宋",
        "collection_info": null
    },
    {
        "uuid": "a2e6e47d5ae0e376522d3bb515ece985",
        "title": "试院作  其一",
        "author": "王安中",
        "content": "落叶飞飞度暗阶，月帘风幔若为怀。\n琐窗未有归消息，应罥蛛丝上雀钗。",
        "dynasty": "宋",
        "collection_info": null
    },
    {
        "uuid": "b29ca0bcb2fe4b1a054b087d9a29bdc6",
        "title": "试院作  其二",
        "author": "王安中",
        "content": "秋屋无人见草经，忽惊太乙杖藜青。\n秪应烧烛金銮殿，未胜熏香石竹屏。",
        "dynasty": "宋",
        "collection_info": null
    },
    {
        "uuid": "de1c6396b70e4a91f08e14414bff1864",
        "title": "春日馆中即事五首  其一",
        "author": "王安中",
        "content": "求友何人似谷莺，羁游浑觉昧平生。\n闭门春事关身薄，荠菊青青自可羮。",
        "dynasty": "宋",
        "collection_info": null
    },
    {
        "uuid": "62f5535b9de844bdf9f6fd5195df2a3f",
        "title": "春日馆中即事五首  其二",
        "author": "王安中",
        "content": "暄寒稀復故人书，好在山中旧酒垆。\n端欲梦从三径去，方床投枕展龙鬚。",
        "dynasty": "宋",
        "collection_info": null
    },
    {
        "uuid": "ac6214e4def90a35015ff0ebb4459cad",
        "title": "春日馆中即事五首  其三",
        "author": "王安中",
        "content": "故国悠悠雪外城，南山应復见高棱。\n向来梅柳春亭月，曾傍诗书夜按灯。",
        "dynasty": "宋",
        "collection_info": null
    },
    {
        "uuid": "72f4532edb77fcbae5226590f3cab2e4",
        "title": "春日馆中即事五首  其四",
        "author": "王安中",
        "content": "元夕嬉游遍海涯，上林风物弄年华。\n余霙堕柳高低舞，香蜡封梅早晚花。",
        "dynasty": "宋",
        "collection_info": null
    },
    {
        "uuid": "a16dfe6e26c65cb4de2e5ec7eb4997bb",
        "title": "春日馆中即事五首  其五",
        "author": "王安中",
        "content": "熙熙人物爇金炉，歌舞升平六闰余。\n辇路雪晴云五色，史臣得记汗青书。",
        "dynasty": "宋",
        "collection_info": null
    },
    {
        "uuid": "ff32872f63745d621f0c701692790f2e",
        "title": "直舍有书  其一",
        "author": "王安中",
        "content": "晚风收雨故森森，雀啅鸦骄未解阴。\n车马不喧缘底事，道人宴坐即山林。",
        "dynasty": "宋",
        "collection_info": null
    },
    {
        "uuid": "49069686490a447ac4e490bae3d4d749",
        "title": "直舍有书  其二",
        "author": "王安中",
        "content": "林低野阔暝烟浮，似与幽人耳目谋。\n邂逅前身溧阳尉，欲将半俸博冥搜。",
        "dynasty": "宋",
        "collection_info": null
    },
    {
        "uuid": "4b3bee95accd92ebc971139f93ff805f",
        "title": "直舍有书  其三",
        "author": "王安中",
        "content": "右丞笔力到诸孙，诗语元胜画不言。\n看取疏疏并寂寂，霜林烟坞欲黄昏。",
        "dynasty": "宋",
        "collection_info": null
    },
    {
        "uuid": "874f67ba095ce57cae9d487efef96bf0",
        "title": "直舍有书  其四",
        "author": "王安中",
        "content": "年来方寸湛如水，照见霜空无一尘。\n写出禅家有眼句，不妨余事作诗人。",
        "dynasty": "宋",
        "collection_info": null
    },
    {
        "uuid": "c364347cd32a5b8d40778dd38a2e7d22",
        "title": "河西勘稻",
        "author": "王安中",
        "content": "据鞍不觉醉中乡，水陆纷纷利害长。\n便作河西劝农使，梦回应未熟黄粱。",
        "dynasty": "宋",
        "collection_info": null
    },
    {
        "uuid": "d465c3f73d52fe813fd09d4d64e65a5e",
        "title": "予行为魏仓监门忽得前监仓官诗人江南彭少逸诗因次韵时彭以遗火失官  其一",
        "author": "王安中",
        "content": "闻道长安桂作薪，斗升谁乞向隅人。\n魏仓一炬非无为，似与寒枯慰晚春。",
        "dynasty": "宋",
        "collection_info": null
    },
    {
        "uuid": "85d5b3ab9b4f719445d1e04c43fc5508",
        "title": "予行为魏仓监门忽得前监仓官诗人江南彭少逸诗因次韵时彭以遗火失官  其二",
        "author": "王安中",
        "content": "庙堂鼎实待盐梅，幕府千金政筑台。\n孟子劝人萧傅作，抱关不必是凡才。",
        "dynasty": "宋",
        "collection_info": null
    },
    {
        "uuid": "39eee214fa58550733ec077e03d7f92f",
        "title": "立春  其一",
        "author": "王安中",
        "content": "城头云树不藏鸦，邂逅东风苦忆家。\n凴仗主林神放手，为人匝地与开花。",
        "dynasty": "宋",
        "collection_info": null
    },
    {
        "uuid": "49bd99da86cbee9d0c681de2894011fd",
        "title": "立春  其二",
        "author": "王安中",
        "content": "冰雪涔涔梅未芳，欲羞兰蕙召东皇。\n蒲萄定自有春色，莫酌凉州孟伯郎。",
        "dynasty": "宋",
        "collection_info": null
    },
    {
        "uuid": "7e6ee3ff1c947022b344cb42aed93364",
        "title": "二月四日见小桃",
        "author": "王安中",
        "content": "香红初破北州春，深谷嫣然一笑新。\n莫为余寒嗟晚见，锦帷轻拜卫夫人。",
        "dynasty": "宋",
        "collection_info": null
    },
    {
        "uuid": "6f8f2fbfb40c326feca0f9878090e136",
        "title": "清明后一日出寻梨花先过城南资福僧舍修竹森然即赋小诗盛道爱竹之意客摘诗语病予曰君自有竹何来此为因作梨花解嘲盖予故秋至魏未尝见梨花盛时资福之句良率然也晚饮全福抵花下披取巨枝立植间坐欢甚径醉乃知吾家子猷直与竹同迷耳亦为作诗凡得三绝句  其一",
        "author": "王安中",
        "content": "南陌无人地自偏，僧房深鎻竹娟娟。\n我来不为梨花雨，要看春风碧玉椽。",
        "dynasty": "宋",
        "collection_info": null
    },
    {
        "uuid": "ab6a32c58a0976ed826150067b25d93c",
        "title": "清明后一日出寻梨花先过城南资福僧舍修竹森然即赋小诗盛道爱竹之意客摘诗语病予曰君自有竹何来此为因作梨花解嘲盖予故秋至魏未尝见梨花盛时资福之句良率然也晚饮全福抵花下披取巨枝立植间坐欢甚径醉乃知吾家子猷直与竹同迷耳亦为作诗凡得三绝句  其二",
        "author": "王安中",
        "content": "霜红雪白不同时，春到骚人了未知。\n素艶底应成偃蹇，练裙缟袂且追随。",
        "dynasty": "宋",
        "collection_info": null
    },
    {
        "uuid": "ede2558dddf6418cbbf61fd1b0b3f04e",
        "title": "清明后一日出寻梨花先过城南资福僧舍修竹森然即赋小诗盛道爱竹之意客摘诗语病予曰君自有竹何来此为因作梨花解嘲盖予故秋至魏未尝见梨花盛时资福之句良率然也晚饮全福抵花下披取巨枝立植间坐欢甚径醉乃知吾家子猷直与竹同迷耳亦为作诗凡得三绝句  其三",
        "author": "王安中",
        "content": "花底杯盘藉翠茵，折花围坐当歌人。\n谪仙自是开元客，玉帐熏香揖太真。",
        "dynasty": "宋",
        "collection_info": null
    },
    {
        "uuid": "a8390e7f1f8429f87eea56e3634021aa",
        "title": "自述",
        "author": "王安中",
        "content": "九尺张公天下士，喜君不为语清妍。\n共看风骨尚书似，亦合胸中了未然。",
        "dynasty": "宋",
        "collection_info": null
    },
    {
        "uuid": "cb23d170bc8b577919a6bbbe71c4deab",
        "title": "答钱和父市易",
        "author": "王安中",
        "content": "羁怀不到酒边开，欲就钱郎把茗杯。\n午枕无云来楚观，试书春梦属多才。",
        "dynasty": "宋",
        "collection_info": null
    },
    {
        "uuid": "bed7357ab6b668406d38426f8a0ec7a9",
        "title": "荣归堂",
        "author": "王安中",
        "content": "华屋飘零鎻夜台，羊昙扶路肯重来。\n若为甑黍成奇祸，漫道人门似八裴。",
        "dynasty": "宋",
        "collection_info": null
    },
    {
        "uuid": "453b2f081ac939c5e60756ff52c5c2e6",
        "title": "思家",
        "author": "王安中",
        "content": "睡翁怜我哭穷涂，千里亲来不着书。\n未用中宵思白髪，孟光堪倚侍巾裾。",
        "dynasty": "宋",
        "collection_info": null
    },
    {
        "uuid": "015dd4ddd8666ccb20d4ec2f5fda9baa",
        "title": "见太行山",
        "author": "王安中",
        "content": "地上行人怜紫翠，羊肠九折有谁过。\n履危侧足非吾敢，远目看云得更多。",
        "dynasty": "宋",
        "collection_info": null
    },
    {
        "uuid": "f44234ff2a36bee90efb4ecc4baaaef7",
        "title": "题北城马铺",
        "author": "王安中",
        "content": "始欲愁生愁未涯，清风白月客辞家。\n北城下马无肠断，泪墨斜斜涂晚鸦。",
        "dynasty": "宋",
        "collection_info": null
    },
    {
        "uuid": "4a9a4f7edfa293f81ccf1342d5fcd9a3",
        "title": "渡黄河",
        "author": "王安中",
        "content": "河伯应窥豹管斑，放船秋水不生澜。\n洋洋得济非无命，题满新诗赵魏间。",
        "dynasty": "宋",
        "collection_info": null
    },
    {
        "uuid": "0c7c60a081ba4d8b2e2ea29cccc27458",
        "title": "黎阳道中",
        "author": "王安中",
        "content": "精神何足几年支，疏广陶潜肯自迟。\n又触尘埃行道上，此时须记式微诗。",
        "dynasty": "宋",
        "collection_info": null
    },
    {
        "uuid": "4a0565cb142bd77f90ecd202373193c9",
        "title": "道中",
        "author": "王安中",
        "content": "靴纹绿净漾林影，红芰鲜鲜得我愁。\n却忆横塘拜新月，折荷障笑木兰舟。",
        "dynasty": "宋",
        "collection_info": null
    },
    {
        "uuid": "9decc339070cd4e073403692e55002c4",
        "title": "次韵李元量谢司门干臣画山水诗",
        "author": "王安中",
        "content": "江上家山晚翠浓，画痴端復觅诗穷。\n李侯卷去亦亡赖，却对吴侬赋北风。",
        "dynasty": "宋",
        "collection_info": null
    },
    {
        "uuid": "447568f5e3c06174cfd08bd0bd52aef7",
        "title": "题新画八贤阁像",
        "author": "王安中",
        "content": "此地何从列姓名，半因新国用轻刑。\n江湖万里知闻断，图画相看眼自青。",
        "dynasty": "宋",
        "collection_info": null
    },
    {
        "uuid": "de8429a64145505c0656b3a38f7e2dab",
        "title": "题普通院",
        "author": "王安中",
        "content": "闭户野僧闻客避，护巢林鸟噪人飞。\n桃花落尽不须折，移得芭蕉相唤归。",
        "dynasty": "宋",
        "collection_info": null
    },
    {
        "uuid": "2b17de8e0c0fcde24976e0e03489a15b",
        "title": "重游全福留题罗宏信手种柏  其一",
        "author": "王安中",
        "content": "邺王神武冠军中，夜半骑龙逐老翁。\n雷雨满空飞不去，至今留鎻梵仙宫。",
        "dynasty": "宋",
        "collection_info": null
    },
    {
        "uuid": "55ece063f9986693f70733de5ccd105c",
        "title": "重游全福留题罗宏信手种柏  其二",
        "author": "王安中",
        "content": "漏月节风一箭长，万牛无力挽苍苍。\n直应刺着天公眼，却遣雷霆下取将。",
        "dynasty": "宋",
        "collection_info": null
    },
    {
        "uuid": "8e087d3cdad8b6c9f1a81d938dae2a98",
        "title": "以魏花两枝送梁才甫花不甚大作二诗解嘲  其一",
        "author": "王安中",
        "content": "老去无心梦楚台，行云欲见仗谁媒。\n春风魏后尤骄蹇，只遣红巾穉女来。",
        "dynasty": "宋",
        "collection_info": null
    },
    {
        "uuid": "c63b0b85e4f6a527003bde3cb5e78b09",
        "title": "以魏花两枝送梁才甫花不甚大作二诗解嘲  其二",
        "author": "王安中",
        "content": "求花闻道筑金台，国色怀春肯自媒。\n送入华堂应大笑，不令乳媪与俱来。",
        "dynasty": "宋",
        "collection_info": null
    },
    {
        "uuid": "b77f181efb1fdca7b5262b627e47b649",
        "title": "厚之将试三卫有诗谢人送蒲萄为次韵",
        "author": "王安中",
        "content": "云海龙须断不殊，纍纍犹带夜光珠。\n直应酿作春醅绿，传与凉州亦丈夫。",
        "dynasty": "宋",
        "collection_info": null
    },
    {
        "uuid": "0ae15e99edc26c09437effb3ea1f9576",
        "title": "书扇  其一",
        "author": "王安中",
        "content": "晕红围绿海棠春，燕入西楼火令新。\n綵索画梁相对起，翩翩知有解飞人。",
        "dynasty": "宋",
        "collection_info": null
    },
    {
        "uuid": "c81f3122312ebec1aac6a64088360e24",
        "title": "书扇  其二",
        "author": "王安中",
        "content": "西池罗韈盛嬉游，一水余香晚自流。\n别试春衫蝉翼薄，泥金新画小龙舟。",
        "dynasty": "宋",
        "collection_info": null
    },
    {
        "uuid": "9eca4b7e3da9dbdb5af9b86bd430e7ac",
        "title": "汪廷俊以诗送蒲笋次韵答三首  其一",
        "author": "王安中",
        "content": "刺水森森露碧纤，宰烹端为厌虀盐。\n政须留衬双轮輭，未用来供一饷甜。",
        "dynasty": "宋",
        "collection_info": null
    },
    {
        "uuid": "307ee1d442f8a1dc5de4e616bce05da7",
        "title": "汪廷俊以诗送蒲笋次韵答三首  其二",
        "author": "王安中",
        "content": "入俎溪毛亦细纤，调和终恐费梅盐。\n故应黄面瞿昙老，只说中边蜜最甜。",
        "dynasty": "宋",
        "collection_info": null
    },
    {
        "uuid": "b7bab87921bb4949c609bb753c0f736b",
        "title": "汪廷俊以诗送蒲笋次韵答三首  其三",
        "author": "王安中",
        "content": "少陵惆怅渚蒲纤，赤米何妨对白盐。\n枯槁自怜还自许，长斋犹有舌根甜。",
        "dynasty": "宋",
        "collection_info": null
    },
    {
        "uuid": "bd19e5f756bd89ef0ffc8c1634af36e9",
        "title": "七夕日送泥儿与彭少逸代简",
        "author": "王安中",
        "content": "此儿眉宇大儇好，中但泥沙相合和。\n造化作人日无数，凭君熟看几争多。",
        "dynasty": "宋",
        "collection_info": null
    },
    {
        "uuid": "d854382db429b195e9791dd946bfefa4",
        "title": "保塞教授同年丁仲勤广寄示和少逸十诗某辄寄之更不理彭意无復次第  其一",
        "author": "王安中",
        "content": "身入月光重示定，诸香水海静收澜。\n便令彼岸崎岖到，已落初寮季孟间。",
        "dynasty": "宋",
        "collection_info": null
    },
    {
        "uuid": "982bd61a1334b605e4f235cf676304da",
        "title": "保塞教授同年丁仲勤广寄示和少逸十诗某辄寄之更不理彭意无復次第  其二",
        "author": "王安中",
        "content": "僧中赏隽道林支，傥有斯人见莫迟。\n远致高情归许掾，更知孙绰最能诗。",
        "dynasty": "宋",
        "collection_info": null
    },
    {
        "uuid": "5a7e175d1d8dffc5174050dcc6ede467",
        "title": "保塞教授同年丁仲勤广寄示和少逸十诗某辄寄之更不理彭意无復次第  其三",
        "author": "王安中",
        "content": "三径从荒故懒开，熏炉斋杌伴秋来。\n无心何地传心要，不向人称弟子裴。",
        "dynasty": "宋",
        "collection_info": null
    },
    {
        "uuid": "7fc4dcf5186bd20838d5ab7e189aefdb",
        "title": "保塞教授同年丁仲勤广寄示和少逸十诗某辄寄之更不理彭意无復次第  其四",
        "author": "王安中",
        "content": "旧闻千岁辽东鹤，塞上翩翩忽见过。\n我有云间化鳬舄，追随不用着人多。",
        "dynasty": "宋",
        "collection_info": null
    },
    {
        "uuid": "373e2b25ac1d8e4ac2af1a7374927ea3",
        "title": "保塞教授同年丁仲勤广寄示和少逸十诗某辄寄之更不理彭意无復次第  其五",
        "author": "王安中",
        "content": "试吏初游魏大名，题舆深眷独忘形。\n山供爽气焉知暑，日得高眠不废经。",
        "dynasty": "宋",
        "collection_info": null
    },
    {
        "uuid": "739dd6a011d28f56d3c226465af16b91",
        "title": "保塞教授同年丁仲勤广寄示和少逸十诗某辄寄之更不理彭意无復次第  其六",
        "author": "王安中",
        "content": "左相司文十稔余，孝廉同岁异龙鱼。\n君应扈从甘泉仗，我自经营下泽车。",
        "dynasty": "宋",
        "collection_info": null
    },
    {
        "uuid": "536bb375500bc30ca2caea03a3adec45",
        "title": "保塞教授同年丁仲勤广寄示和少逸十诗某辄寄之更不理彭意无復次第  其七",
        "author": "王安中",
        "content": "烟槛风湍想胜游，新秋莲芡及旁州。\n先生对影招明月，政得加餐慰少留。",
        "dynasty": "宋",
        "collection_info": null
    },
    {
        "uuid": "f3ea64c284178d9a04e4271e3d7fcd27",
        "title": "保塞教授同年丁仲勤广寄示和少逸十诗某辄寄之更不理彭意无復次第  其八",
        "author": "王安中",
        "content": "眼看玉食祸无乡，更卜幽居学仲长。\n但遣有年供脱粟，白头终不愿膏粱。",
        "dynasty": "宋",
        "collection_info": null
    },
    {
        "uuid": "dcd6b484f84c50089ae256bf506f41f1",
        "title": "保塞教授同年丁仲勤广寄示和少逸十诗某辄寄之更不理彭意无復次第  其九",
        "author": "王安中",
        "content": "自嗤郎罢用心迂，饥坐呼儿课古书。\n只准高轩它日过，令吟交翠织华裾。",
        "dynasty": "宋",
        "collection_info": null
    },
    {
        "uuid": "af91e4cdc5ab7cf95fe62e5680918140",
        "title": "保塞教授同年丁仲勤广寄示和少逸十诗某辄寄之更不理彭意无復次第  其一○",
        "author": "王安中",
        "content": "康侯蚤日共周旋，笔势翩翩两鬬妍。\n乞与西山一丸药，坐令风翮更超然。",
        "dynasty": "宋",
        "collection_info": null
    },
    {
        "uuid": "b0d909c4e08a600dff5d98add87cf1f8",
        "title": "许道宁松",
        "author": "王安中",
        "content": "玉骨巑岏雪作顶，清溪下舞蛟龙影。\n忽惊发地扶屋极，谁向天公乞刀尺。\n道人逸气天云高，韦偃毕宏皆坐超。\n奔崕断壑皆睥睨，悲风激激星劳劳。\n胡为乎挂卿高堂之素壁，许侯笔兴万牛敌。\n坐来一气回霜秋，四顾满堂皆古色。\n老夫卜筑寄云松，屡揖伯鸾携敬通。\n忽见婆娑眼中物，使我嚼句生天风。\n千章奇材卧涧底，公独区区悦其僞。\n我知金石贯冰霜，便与髯卿同一味。\n君不见丹霞大士烧木佛，此老胸中果何物。",
        "dynasty": "宋",
        "collection_info": null
    },
    {
        "uuid": "3cfc508ec9f54267f8d79c8fd8c0072a",
        "title": "戒坛院东坡枯木张嘉夫妙墨童子告以僧不在不可见作此示",
        "author": "王安中",
        "content": "雪裏壁间枯木枝，东坡戏作无声诗。\n霅川谪仙亦豪放，酒阑为吐云烟词。\n相传秀色绝今古，正如四月出盆丝。\n老僧遮护不许见，敲门游客遭慢欺。\n我来拟看亦乘兴，兴尽却还君不嗤。",
        "dynasty": "宋",
        "collection_info": null
    },
    {
        "uuid": "350604e096c245cbb0bbb500c13190b8",
        "title": "王摩诘钓鱼图",
        "author": "王安中",
        "content": "我本江湖人，市朝岂无心。\n偶然堕世网，如鸟思长林。\n交亲岂不多，之子德我深。\n赐沐有余閒，一马时相寻。\n茅亭容膝耳，九衢可窥临。\n挂壁出古图，惊笑靡自任。\n笔墨粗可识，佳处疑非今。\n佳哉王摩诘，风味我所钦。\n自状钓鱼图，苇间相拏音。\n有如渼波游，一杜挟两岑。\n坐令黄尘中，思落清江浔。\n秦子诗思古，清新间雄沈。\n示我五字句，月杵鸣秋砧。\n回杯劝摩诘，对画手自斟。\n我羡子高趣，子聆我微箴。\n譬如影与形，妙在同一阴。\n我时坐其旁，清风溢幽襟。\n归来步长廊，缺月户半侵。\n丹青已过鸟，齿颊犹哦吟。\n烦公有声画，相我无絃琴。",
        "dynasty": "宋",
        "collection_info": null
    },
    {
        "uuid": "12cd7786ddd22f4992b4cb86cd1ebfd0",
        "title": "题席大光所藏谢安石真",
        "author": "王安中",
        "content": "小儿破贼书能置，此貎恐非山泽癯。\n东山登临犹可状，新亭谈笑若为摹。\n虽疑太傅平生在，不比司空少恨无。\n只写君真便相似，向来宁见管夷吾。",
        "dynasty": "宋",
        "collection_info": null
    },
    {
        "uuid": "87c9d09f70e83dc870c50305afefee6c",
        "title": "题李伯时画船子和尚  其一",
        "author": "王安中",
        "content": "等个鱼儿久未逢，满船明月一丝风。\n离鈎三寸谁开口，打落掀天白浪中。",
        "dynasty": "宋",
        "collection_info": null
    },
    {
        "uuid": "53ccd81901813c9ea67e2b07e38d59b8",
        "title": "题李伯时画船子和尚  其二",
        "author": "王安中",
        "content": "一桡打省犹回首，露布须收人与船。\n不着钓丝牵老会，却留戽斗付龙眠。",
        "dynasty": "宋",
        "collection_info": null
    },
    {
        "uuid": "5585fe89ddeef84314c309edda88953f",
        "title": "题颜持约画四小景 梧山暮雪",
        "author": "王安中",
        "content": "一白空迷浩淼，万卷却立孱颜。\n北渚曾游帝子，南巡更忆虞鳏。",
        "dynasty": "宋",
        "collection_info": null
    },
    {
        "uuid": "0f80d9686846be036242f9d537ef3fa2",
        "title": "题颜持约画四小景 荔浦久阴",
        "author": "王安中",
        "content": "曾向荔支浦宿，林红间碧犹疑。\n老矣少文欲卧，咄哉王赞何如。",
        "dynasty": "宋",
        "collection_info": null
    },
    {
        "uuid": "8cb8cac5266df04cce9ed8e452e0ceb5",
        "title": "题颜持约画四小景 桂岭秋晴",
        "author": "王安中",
        "content": "海市当寒可出，岳云正雨犹开。\n故捲黄茅障尽，为飞碧玉簪来。",
        "dynasty": "宋",
        "collection_info": null
    },
    {
        "uuid": "c1fd3513718b44c6b770fe985f7268a4",
        "title": "题颜持约画四小景 梅村欲晓",
        "author": "王安中",
        "content": "暗射霏霏逆鼻，荒鸡喔喔号村。\n万里客行憀栗，玉颜破雾相温。",
        "dynasty": "宋",
        "collection_info": null
    },
    {
        "uuid": "eaf7391abcc0d98ccd4d525caf936d08",
        "title": "题阳华岩图",
        "author": "王安中",
        "content": "元子说阳华，巉岩不可家。\n此招吾已诺，不恨客天涯。",
        "dynasty": "宋",
        "collection_info": null
    },
    {
        "uuid": "c7dd6bef86be66e67f9d3867a1642c50",
        "title": "题陈去非王摩诘嘉陵图",
        "author": "王安中",
        "content": "江山已暗大同殿，絃管犹喧凝碧池。\n别写嘉陵三百里，右丞心事欲谁知。",
        "dynasty": "宋",
        "collection_info": null
    },
    {
        "uuid": "3110c2bf7eb58fb1cffac6e9367ec029",
        "title": "祁阳成逸画浯溪图相示为作长句",
        "author": "王安中",
        "content": "少文阅世老不出，自画云山满墻壁。\n澄怀观道追所历，坐觉琴声隐金石。\n我亦七年湖外客，梦中犹泛湘江碧。\n浯溪之图喜新得，身卧岭南心岭北。\n忆尝留语溪边僧，异时人读唐中兴。\n说与此乃秦典刑，三句入韵之罘铭。\n今欲復作谁可令，似有元结无真卿。\n风烟惨淡万古情，不如且寻画隐成。",
        "dynasty": "宋",
        "collection_info": null
    },
    {
        "uuid": "b242e8a0a2e6fec8b70c3c03f8275da2",
        "title": "题赵大年金碧山水图",
        "author": "王安中",
        "content": "王孙胸中楚七泽，不学庸史夸水墨。\n试开缇袭拂蛛丝，半幅鹅溪射金碧。\n余闻女娲炼石补天缺，石破压天天柱折。\n五色堕地金嵯峨，六鰲跨海吹银波。\n扶桑玉虹下天半，贝阙珠宫紫云满。\n桃花笑作十洲春，刘郎此地闻鸡犬。\n繫我不从天津槎，自阅妙画徒惊嗟。\n迷魂一夜飞蝴蜨，觉来半破篷窗月。",
        "dynasty": "宋",
        "collection_info": null
    },
    {
        "uuid": "4b72295c342d15a779005ceb99365cfc",
        "title": "观僧舍山茶",
        "author": "王安中",
        "content": "山僧手种两山茶，看到婆娑鬓已华。\n应为客怀惊岁抄，先将春色照天涯。\n绿裁犀甲层层叶，红染猩唇艷艷花。\n冻颊如丹相映渥，不辞衝雨踏泥沙。",
        "dynasty": "宋",
        "collection_info": null
    },
    {
        "uuid": "8e5acc2780d0c26628b5b795edd338d9",
        "title": "春帖子 皇帝閤",
        "author": "王安中",
        "content": "彤霞蒨雾绕觚棱，楼雪融银滴半层。\n别绕拟开延福宴，夹城先试景龙灯。",
        "dynasty": "宋",
        "collection_info": null
    },
    {
        "uuid": "e6b5a1035b7a68f091956e44dafe36cd",
        "title": "春帖子 妃嫔閤",
        "author": "王安中",
        "content": "玉燕翩翩入鬓云，花风初掠缕金裙。\n神霄宫裏骖鸾侣，来侍长生大帝君。",
        "dynasty": "宋",
        "collection_info": null
    },
    {
        "uuid": "f28a9a4bbe8d2cb66e748d57424df72a",
        "title": "春帖子 皇后閤",
        "author": "王安中",
        "content": "蘂笈琅函受秘文，清虚道合玉晨君。\n瑶台夜静朝真久，金屋春寒阅箓勤。",
        "dynasty": "宋",
        "collection_info": null
    },
    {
        "uuid": "3850902429333afa4bfc2a0646222408",
        "title": "春帖子 妃嫔閤",
        "author": "王安中",
        "content": "曈昽晓日上金铺，的皪春冰泮玉壶。\n绣户绿窗尘不到，凝酥点就辋川图。",
        "dynasty": "宋",
        "collection_info": null
    },
    {
        "uuid": "ee0280163f927cdcf02621e7732b3572",
        "title": "题惠崇画四首  其一",
        "author": "王安中",
        "content": "东风回，江上渚。\n何处来，双白鹭。\n灼灼岸间桃，依希兰杜苗。\n一衔湍濑鳞，一下青林梢，潇湘绿水春迢迢。",
        "dynasty": "宋",
        "collection_info": null
    },
    {
        "uuid": "bacedb8c119d91ef120ebaa8993840b2",
        "title": "题惠崇画四首  其二",
        "author": "王安中",
        "content": "老柳无嘉色，红蕖羞脉脉。\n宛在水中洲，双鹅羽苍白。\n何须玩引颈，颠倒写经墨。\n惟应一临流，当暑袗絺绤。",
        "dynasty": "宋",
        "collection_info": null
    },
    {
        "uuid": "d5aadb56fc4d227b1dce83239358aa8a",
        "title": "题惠崇画四首  其三",
        "author": "王安中",
        "content": "一雁孤风辞临渚，两雁将飞未成举，三雁羣行依宿莽。\n芦花已倒江上风，云间分飞那可同。",
        "dynasty": "宋",
        "collection_info": null
    },
    {
        "uuid": "6cb719d40779eb01ecb58c2912a533d0",
        "title": "象州上元",
        "author": "王安中",
        "content": "二年白玉堂，挥翰供帖子。\n风生起草台，墨照澄心纸。\n三年文昌省，拜赐近天咫。\n红蓼朌御盘，金幡袅宫蘂。\n晚为日南客，环堵隐乌几。\n朝来闻击鼓，土牛出城市。\n幽怀不自闲，欲逐春事起。\n安得五亩园，种蔬引江水。",
        "dynasty": "宋",
        "collection_info": null
    },
    {
        "uuid": "78c3ecc6a4c7c2bbed8b3a6dda883631",
        "title": "同名诗",
        "author": "王安中",
        "content": "蜀客更名缘好尚，汉臣书姓为同官。\n孟公自合名惊座，子夏尤宜便小冠。\n益号文章缘两李，翃书制诰有诸韩。\n二元各自分南北，付与时人子细看。",
        "dynasty": "宋",
        "collection_info": null
    },
    {
        "uuid": "0cb68ef5ce2419b24b72a17e20605ec3",
        "title": "登丰乐楼",
        "author": "王安中",
        "content": "日边高拥瑞云深，万井喧阗正下临。\n金碧楼台虽禁籞，烟霞岩洞却山林。\n巍然而适构千龄运，仰止常倾四海心。\n此地去天真尺五，九霄歧路不容寻。",
        "dynasty": "宋",
        "collection_info": null
    },
    {
        "uuid": "7e21b25f9fb8e89af548dcfcf373d3cd",
        "title": "次韵震子盘送糟蟹  其一",
        "author": "王安中",
        "content": "醉死杨家郭索生，此曹平日要横行。\n不须覆醢烦诸子，试比糟蟹几许争。",
        "dynasty": "宋",
        "collection_info": null
    },
    {
        "uuid": "2ec12e5f7495139a0ebcf2cf3f39622a",
        "title": "次韵震子盘送糟蟹  其二",
        "author": "王安中",
        "content": "熟点酰姜洗手生，樽前此物正施行。\n哺糟晚出尤无赖，尚有馋夫染指争。",
        "dynasty": "宋",
        "collection_info": null
    },
    {
        "uuid": "df66b44aef95bef2f1ed82488b00091f",
        "title": "次韵震子盘送糟蟹  其三",
        "author": "王安中",
        "content": "烹不能鸣渠幸生，含糊终作醉乡行。\n裂脐已死人谁照，折股犹腥犬谩争。",
        "dynasty": "宋",
        "collection_info": null
    },
    {
        "uuid": "05bc4ddfe8703515df6105582e9d4970",
        "title": "次韵震子盘送糟蟹  其四",
        "author": "王安中",
        "content": "塞上秋残百万生，书囊旁午此时行。\n聋丞自荐笺虽妙，未必持螯手肯争。",
        "dynasty": "宋",
        "collection_info": null
    },
    {
        "uuid": "82ae98b3767ddb3069183b6282417426",
        "title": "次韵震子盘送糟蟹  其五",
        "author": "王安中",
        "content": "莫笑头陀饭出生，要将戒杀劝修行。\n霜螯断命终妨道，身作人为了不争。",
        "dynasty": "宋",
        "collection_info": null
    },
    {
        "uuid": "7004d09d0a0a63037e14627b892daaea",
        "title": "枣阳道中",
        "author": "王安中",
        "content": "閤閤林鸠起，巡方舜旧游。\n声虽暨南朔，事罕记春秋。",
        "dynasty": "宋",
        "collection_info": null
    },
    {
        "uuid": "d6971ce0ea9007f70c98f72675f7fefe",
        "title": "桂林",
        "author": "王安中",
        "content": "跨缘今似孤云薄，随身翩翩惟一鹤。\n缟衣赴节舞松风，好伴先生卧林壑。",
        "dynasty": "宋",
        "collection_info": null
    },
    {
        "uuid": "b83b3caca88b4ee4ca21ea2bdbd7edb1",
        "title": "象州",
        "author": "王安中",
        "content": "孔子生阙里，居不陋九夷。\n象郡虽云远，王地各有宜。\n疏梅香度水，瘦竹笋穿篱。\n坐侍百卉芳，春风兼四时。\n惜哉此江山，顾肯游者谁。",
        "dynasty": "宋",
        "collection_info": null
    },
    {
        "uuid": "212e55dc341092c0f818dc1d49d8fa4b",
        "title": "夜登天王台",
        "author": "王安中",
        "content": "月色镕银烂不收，萧然风露欲中秋。\n天河澄淡星芒小，云海溟蒙夜气浮。\n台影迥无羣木碍，琴声清入素商流。\n高吟此地容吾知，长啸西山想独游。",
        "dynasty": "宋",
        "collection_info": null
    },
    {
        "uuid": "983d40b0d53756e0d65220e55568fd4a",
        "title": "潮阳道中",
        "author": "王安中",
        "content": "火轮升日路初分，雷鼓翻潮脚底闻。\n万竈晨烟熬白雪，一川秋穗割黄云。\n岭茅已远无深瘴，溪鰐方逃畏旧文。\n此若有田能借客，康成终欲老耕耘。",
        "dynasty": "宋",
        "collection_info": null
    },
    {
        "uuid": "eb052c3e38626ee9a08d06443cb2cfe2",
        "title": "灵岩山",
        "author": "王安中",
        "content": "凿破巓崖透碧流，小舟轻泛入深幽。\n石鳞映水玻璃皱，山势凌空翡翠浮。\n云护渊泉晴欲雨，寒生洞府夏成秋。\n停桡峭壁题名姓，醉墨淋漓记此游。",
        "dynasty": "宋",
        "collection_info": null
    },
    {
        "uuid": "ca9d110fc15e1f43a13daaa80f814046",
        "title": "句  其一",
        "author": "王安中",
        "content": "凤鞋微露绣帮相。",
        "dynasty": "宋",
        "collection_info": null
    },
    {
        "uuid": "48ab4fdafe2d2adb8f5cf11de3c1fa5c",
        "title": "句  其二",
        "author": "王安中",
        "content": "后人谁促渔阳战，旧守犹迁象郡来。",
        "dynasty": "宋",
        "collection_info": null
    },
    {
        "uuid": "77e1e15082aca76caf22b428e69670f9",
        "title": "句  其三",
        "author": "王安中",
        "content": "不见牛医黄叔度，即寻马磨许文休。",
        "dynasty": "宋",
        "collection_info": null
    },
    {
        "uuid": "02889ec30ba94859ef73c6b7912875cc",
        "title": "句  其四",
        "author": "王安中",
        "content": "浮云事有千端异。",
        "dynasty": "宋",
        "collection_info": null
    },
    {
        "uuid": "881513a6ade06f4e37d1f58993edf786",
        "title": "句  其五",
        "author": "王安中",
        "content": "不论与汝小一月，政自容君数百人。",
        "dynasty": "宋",
        "collection_info": null
    },
    {
        "uuid": "6550c643016bed666ea307c885e005bf",
        "title": "句  其六",
        "author": "王安中",
        "content": "桃花春有信，结子徧昭阳。",
        "dynasty": "宋",
        "collection_info": null
    },
    {
        "uuid": "bf972d8a94c4fa195b2df4843babcaf0",
        "title": "句  其七",
        "author": "王安中",
        "content": "来踏三湘雪，归迎八桂秋。\n未过盘石寺，先憩訾家洲。",
        "dynasty": "宋",
        "collection_info": null
    },
    {
        "uuid": "ab26d9991aeab127df6e57834d87ec2d",
        "title": "句  其八",
        "author": "王安中",
        "content": "疏星残月漾中流，黄鹤楼前鹦鹉洲。",
        "dynasty": "宋",
        "collection_info": null
    },
    {
        "uuid": "6872dc5da76566ac9ee1bca1b9091bd3",
        "title": "句  其九",
        "author": "王安中",
        "content": "云山连楚塞，夏木暗随城。",
        "dynasty": "宋",
        "collection_info": null
    },
    {
        "uuid": "340a514664d2a3cbc32e8079ed5037cd",
        "title": "句  其一○",
        "author": "王安中",
        "content": "汉东老人家壁立，随行只有渊明集。",
        "dynasty": "宋",
        "collection_info": null
    },
    {
        "uuid": "23d615f2d54af13f7708d68d40f9ec12",
        "title": "句  其一一",
        "author": "王安中",
        "content": "忘情汉东客，行脚水南禅。",
        "dynasty": "宋",
        "collection_info": null
    },
    {
        "uuid": "1729e5abfefc0516f010526dba1a78e0",
        "title": "句  其一二",
        "author": "王安中",
        "content": "随州九十九重山，安得乡人住此间。",
        "dynasty": "宋",
        "collection_info": null
    },
    {
        "uuid": "d5c7eea847c9fcd9a76542e2d532be3f",
        "title": "句  其一三",
        "author": "王安中",
        "content": "随岗百欠一，陆产万不一。",
        "dynasty": "宋",
        "collection_info": null
    },
    {
        "uuid": "86fbe1eb39e6e32f61bb405a1d334121",
        "title": "句  其一四",
        "author": "王安中",
        "content": "谁料此行逾溠水，吾能未到说随州。",
        "dynasty": "宋",
        "collection_info": null
    },
    {
        "uuid": "b340573d8af15995645936bf193c12ed",
        "title": "句  其一五",
        "author": "王安中",
        "content": "八桂西南天一握，重江今古水双流。",
        "dynasty": "宋",
        "collection_info": null
    },
    {
        "uuid": "bb96c3f63f48c6f52cf590a43a98ca34",
        "title": "句  其一六",
        "author": "王安中",
        "content": "来踏三湘雪，归回八桂秋。\n人忘五岭热，山似九华尤。\n日月通南极，星河带北流。",
        "dynasty": "宋",
        "collection_info": null
    },
    {
        "uuid": "692ef00e49a3571bbc6481858e338cd5",
        "title": "句  其一七",
        "author": "王安中",
        "content": "山川为公来，先已流瘴疠。",
        "dynasty": "宋",
        "collection_info": null
    },
    {
        "uuid": "6e4e705c0d050e0e1fc30bb7c4c74cf2",
        "title": "句  其一八",
        "author": "王安中",
        "content": "江山似慰天涯客，花卉先回岭北春。",
        "dynasty": "宋",
        "collection_info": null
    },
    {
        "uuid": "bf1f01dfad3dbdce8b2d3ea41e3a8816",
        "title": "句  其一九",
        "author": "王安中",
        "content": "宦游梅岭外，讼诉榕庭空。",
        "dynasty": "宋",
        "collection_info": null
    },
    {
        "uuid": "10f840318899911eb456936543d04625",
        "title": "句  其二○",
        "author": "王安中",
        "content": "玉颜知復为谁容。",
        "dynasty": "宋",
        "collection_info": null
    }
]