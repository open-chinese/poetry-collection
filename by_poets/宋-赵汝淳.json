[
    {
        "uuid": "c7c2c5637be88cc5c0fc9c101d4a93c5",
        "title": "读夷坚志",
        "author": "赵汝淳",
        "content": "千古丘明法度书，豕啼蛇斗未为诬。\n后来更有无穷事，付与兰台鬼董狐。",
        "dynasty": "宋",
        "collection_info": null
    },
    {
        "uuid": "89d598f016b4cc6e295023d0c4143f6c",
        "title": "灵岩",
        "author": "赵汝淳",
        "content": "古寺疎钟隔断烟，馆娃宫殿草芊芊。\n多情却有松萝月，只与当时一样圆。",
        "dynasty": "宋",
        "collection_info": null
    },
    {
        "uuid": "f260b925b73ce2fd06adeae00c1bc6f5",
        "title": "舟行",
        "author": "赵汝淳",
        "content": "归帆东泊胥门下，夜半菱歌起白苹。\n今日平湖皆小艇，不知谁是唱歌人。",
        "dynasty": "宋",
        "collection_info": null
    },
    {
        "uuid": "d217dfe254deaf48893c6ece82413086",
        "title": "桃源行",
        "author": "赵汝淳",
        "content": "武陵溪上栽桃花，儿童笑语成生涯。\n当初避地不知远，渔郎惊问疑仙家。\n年深忘却来时路，流水春风等闲度。\n龙翔鹿走自兴亡，不到花开花落处。\n江边雨暗蛮蓑湿，父老欲留留不得。\n隔林鷄犬渐萧然，啼鸟一声溪水碧。",
        "dynasty": "宋",
        "collection_info": null
    },
    {
        "uuid": "75f00e2548ad2469fe8ab0ef71f7545a",
        "title": "玉树谣",
        "author": "赵汝淳",
        "content": "临春阁下花蒙茸，雕阑玉树沉香风。\n君玉酣醉眠未起，满床明月鲛绡红。\n罗襦学士文章女，碧叶黄鹂呈好语。\n可怜日暮秋雨来，惊散一庭金翠羽。\n朱门流水自徘徊，井桐花落无人知。\n江南梦断鴈不飞，空城夜夜乌鸦啼。",
        "dynasty": "宋",
        "collection_info": null
    },
    {
        "uuid": "028557a707548409d93c2c7683a37ddd",
        "title": "燕",
        "author": "赵汝淳",
        "content": "衔得芹泥入画帘，江南门巷柳花天。\n分明社燕催春老，错向东风恨杜鹃。",
        "dynasty": "宋",
        "collection_info": null
    },
    {
        "uuid": "0122e5678f710bb4d9620f8df381a1d0",
        "title": "浩歌行",
        "author": "赵汝淳",
        "content": "堂堂楚汉多蛮触，天下今经几秦鹿。\n向非孔壁断遗编，安得西湖芳草绿。\n子规自失来时路，却唤青春早归去。\n山中刬地乱红来，不是东风扶杖处。\n浩歌起舞君莫猜，一樽幸遇桃花开。\n貂蝉珠履黄金钗，后五百年俱尘埃。\n宫袍仙人独不死，日日长江钓江水。\n飞乌走兔且莫忙，看我烟云生碧纸。",
        "dynasty": "宋",
        "collection_info": null
    },
    {
        "uuid": "f9f4f529167ac32b34d990ba8359482e",
        "title": "寿放翁  其一",
        "author": "赵汝淳",
        "content": "问讯山阴老放翁，年来心事与谁同。\n疎疎翠竹欹明月，落落黄花立晚风。\n鬓雪只缘诗送白，脸霞不是酒留红。\n君王莫下蒲轮召，万壑千岩正要公。",
        "dynasty": "宋",
        "collection_info": null
    },
    {
        "uuid": "bc045c5886260c9872047cf78e96fbaf",
        "title": "寿放翁  其二",
        "author": "赵汝淳",
        "content": "此老胸中几岁寒，天教长伴白云闲。\n有时自弄玉如意，无事更添金博山。\n越女棹歌清浅处，巴童吹笛翠微间。\n何须重问神仙府，鸾鹤随风自往还。",
        "dynasty": "宋",
        "collection_info": null
    }
]