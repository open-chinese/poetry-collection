[
    {
        "uuid": "5a041d68512f8cfef67e1734f2a66d68",
        "title": "读夷坚志",
        "author": "赵汝淳",
        "content": "千古丘明法度书，豕啼蛇斗未为诬。\n后来更有无穷事，付与兰台鬼董狐。",
        "dynasty": "宋",
        "collection_info": null
    },
    {
        "uuid": "1b9f02ae8248d7b9f4d84b3bee6eeb5f",
        "title": "灵岩",
        "author": "赵汝淳",
        "content": "古寺疎钟隔断烟，馆娃宫殿草芊芊。\n多情却有松萝月，只与当时一样圆。",
        "dynasty": "宋",
        "collection_info": null
    },
    {
        "uuid": "4316c361d84ec0b7a9e9a83804c04b18",
        "title": "芳草復芳草",
        "author": "赵汝淳",
        "content": "芳草復芳草，有人孤倚楼。\n明月復明月，何处照离洲。\n相见渺无期，此恨讵相知。\n日暮天寒吹属玉，蛮江豆蔻重重绿。",
        "dynasty": "宋",
        "collection_info": null
    },
    {
        "uuid": "4ce6a439153430933fb71bdf3d7127c0",
        "title": "舟行",
        "author": "赵汝淳",
        "content": "归帆东泊胥门下，夜半菱歌起白苹。\n今日平湖皆小艇，不知谁是唱歌人。",
        "dynasty": "宋",
        "collection_info": null
    },
    {
        "uuid": "d15d6e1cc648db706518cb4257a6c7ef",
        "title": "桃源行",
        "author": "赵汝淳",
        "content": "武陵溪上栽桃花，儿童笑语成生涯。\n当初避地不知远，渔郎惊问疑仙家。\n年深忘却来时路，流水春风等闲度。\n龙翔鹿走自兴亡，不到花开花落处。\n江边雨暗蛮蓑湿，父老欲留留不得。\n隔林鷄犬渐萧然，啼鸟一声溪水碧。",
        "dynasty": "宋",
        "collection_info": null
    },
    {
        "uuid": "8b0213d2ba567f1c3d5e18be0db187e5",
        "title": "玉树谣",
        "author": "赵汝淳",
        "content": "临春阁下花蒙茸，雕阑玉树沉香风。\n君玉酣醉眠未起，满床明月鲛绡红。\n罗襦学士文章女，碧叶黄鹂呈好语。\n可怜日暮秋雨来，惊散一庭金翠羽。\n朱门流水自徘徊，井桐花落无人知。\n江南梦断鴈不飞，空城夜夜乌鸦啼。",
        "dynasty": "宋",
        "collection_info": null
    },
    {
        "uuid": "9d2d9e707e75e7d6d1766c94b3fc0005",
        "title": "燕",
        "author": "赵汝淳",
        "content": "衔得芹泥入画帘，江南门巷柳花天。\n分明社燕催春老，错向东风恨杜鹃。",
        "dynasty": "宋",
        "collection_info": null
    },
    {
        "uuid": "919d92955560bfe665e87a07365d0dbc",
        "title": "浩歌行",
        "author": "赵汝淳",
        "content": "堂堂楚汉多蛮触，天下今经几秦鹿。\n向非孔壁断遗编，安得西湖芳草绿。\n子规自失来时路，却唤青春早归去。\n山中刬地乱红来，不是东风扶杖处。\n浩歌起舞君莫猜，一樽幸遇桃花开。\n貂蝉珠履黄金钗，后五百年俱尘埃。\n宫袍仙人独不死，日日长江钓江水。\n飞乌走兔且莫忙，看我烟云生碧纸。",
        "dynasty": "宋",
        "collection_info": null
    },
    {
        "uuid": "cce1461b681562f089e574a0e7d0c0f6",
        "title": "寿放翁  其一",
        "author": "赵汝淳",
        "content": "问讯山阴老放翁，年来心事与谁同。\n疎疎翠竹欹明月，落落黄花立晚风。\n鬓雪只缘诗送白，脸霞不是酒留红。\n君王莫下蒲轮召，万壑千岩正要公。",
        "dynasty": "宋",
        "collection_info": null
    },
    {
        "uuid": "8b2ed17a8df53c3f5260e1cc03742892",
        "title": "寿放翁  其二",
        "author": "赵汝淳",
        "content": "此老胸中几岁寒，天教长伴白云闲。\n有时自弄玉如意，无事更添金博山。\n越女棹歌清浅处，巴童吹笛翠微间。\n何须重问神仙府，鸾鹤随风自往还。",
        "dynasty": "宋",
        "collection_info": null
    }
]