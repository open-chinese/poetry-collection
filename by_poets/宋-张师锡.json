[
    {
        "uuid": "bbf749bd9bd6748b9e4a302fade820d0",
        "title": "老儿诗亦五十韵",
        "author": "张师锡",
        "content": "鬓髮尽皤然，眉分白雪鲜。\n週遮延客话，伛偻抱孙怜。\n无病常供粥，非寒亦衣绵。\n假温衾拥背，借力仗搘肩。\n貌比三峰客，年过四皓仙。\n唤方离枕上，扶始到门前。\n毎爱烹山茗，常嫌饤石莲。\n耳聋如塞纩，眼暗似笼烟。\n宴坐羸凭几，乘骑困亸鞭。\n头摇如转旋，唇动若抽牵。\n骨冷愁离火，牙疼怯漱泉。\n形骸将就木，嚢槖尚贪钱。\n胶睫干眵缀，黏髭冷涕悬。\n披裘腰懒繫，濯手袖慵揎。\n抬举衣频唤，扶持药屡煎。\n坐多茵易破，行少履难穿。\n喜婢裁裙布，嗔妻买粉钿。\n房教深下幕，床遣厚铺毡。\n琴听怜三乐，图张笑七贤。\n看嫌经字小，敲磬喜声圆。\n食罢羹流袂，杯余酒带涎。\n乐来须遣罢，医到久相延。\n裹帽纵横掠，梳头取次纒。\n长吁思往事，多感听哀絃。\n气注腰还重，风牵口便偏。\n墓松先遣种，志石预教镌。\n客到惟求药，僧来忽问禅。\n养茶悬竈壁，晒艾曝檐椽。\n怒仆空睁眼，嗔儿谩握拳。\n心惊嫌蹴踘，脚软怕秋千。\n局缩同寒狖，摧豗似饱鸢。\n观瞻多目眩，牵动即头旋。\n女嫁求红烛，男婚乞綵笺。\n已闻捐几杖，宁更佩韦弦。\n宾客身非与，儿孙事已传。\n养和屏作伴，如意拂相连。\n久弃登山屐，惟存负郭田。\n呻吟朝不乐，展转夜无眠。\n呼稚临床畔，看书就枕边。\n冷疑怀贮水，虚讶耳闻蝉。\n束帛非无分，安车信有缘。\n伏生甘坐末，绛老让行先。\n拘急将风夜，昏沈欲雨天。\n鸡皮尘渐渍，齯齿食频填。\n毎忆居郎署，常思钓渭川。\n喜逢迎佛会，羞赴赏花筵。\n径狭容移槛，阶危索减砖。\n好生焚鸟网，恶杀拆渔船。\n既感桑榆日，常嗟蒲柳年。\n长思当弱冠，悔不剩狂颠。",
        "dynasty": "宋",
        "collection_info": null
    },
    {
        "uuid": "ef4a9b7ceb310f808c6718f2cf3ecb6d",
        "title": "喜子及第",
        "author": "张师锡",
        "content": "御榜今朝至，见名心始安。\n尔能俱中第，吾遂可休官。\n贺客留连饮，家书反覆看。\n世科谁不继，得慰二亲难。",
        "dynasty": "宋",
        "collection_info": null
    }
]