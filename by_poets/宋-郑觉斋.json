[
    {
        "uuid": "f3defe554d431c6cf0bb83cce3e96c05",
        "title": "扬州慢 弄玉轻盈",
        "author": "郑觉斋",
        "content": "弄玉轻盈，飞琼淡泞，袜尘步下迷楼。\n试新妆才了，炷沈水香球。\n记晓剪、春冰驰送，金瓶露湿，缇骑新流。\n甚天中月色，被风吹梦南州。\n尊前相见，似羞人、踪迹萍浮。\n问弄雪飘枝，无双亭上，何日重游。\n我欲缠腰骑鹤，烟霄远、旧事悠悠。\n但凭阑无语，烟花三月春愁。",
        "dynasty": "宋",
        "collection_info": null
    },
    {
        "uuid": "3e97122819905217dd6c19839c21b1f8",
        "title": "念奴娇 卷帘酒醒",
        "author": "郑觉斋",
        "content": "卷帘酒醒，怕无言、慵理残妆啼粉。\n记绾同心双绣带，珠箔青楼花满。\n琢玉传情，断金订约，总是愁根本。\n谁知薄悻，肯于长处寻短。\n旧日掌上芙蓉，新来成刺，变却风流眼。\n自信华年风度在，未怕香红春晚。\n恩不相酬，怨难重合，往事冰澌泮。\n分明诀绝，股钗还我一半。",
        "dynasty": "宋",
        "collection_info": null
    },
    {
        "uuid": "e9bcab803a077e193f5ea75d13a1638b",
        "title": "谒金门 秋夜永",
        "author": "郑觉斋",
        "content": "秋夜永。\n叶叶梧桐霜冷。\n皓月窥人深院静。\n孤鸿窗外影。\n情是相思深井。\n恩是相思修绠。\n别后信音浑不定。\n银瓶何处引。",
        "dynasty": "宋",
        "collection_info": null
    }
]