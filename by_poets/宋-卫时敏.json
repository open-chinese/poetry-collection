[
    {
        "uuid": "ce34b3835c1461c32255a1b607de66b1",
        "title": "水调歌头 骑鲸紫霞客",
        "author": "卫时敏",
        "content": "骑鲸紫霞客，来作世耆英。\n襟怀金玉循良，名字古无人。\n所至民歌遗爱，脱屣归来绿野，笑傲乐天真。\n不学渭滨老，公子自长生。\n一杯酒，再三祝，八十春。\n从今细数庆集，百度似今辰。\n绿鬓朱颜长好，何事紫芝仙草，兰玉自诜诜。\n盛事有如此，谁道四难并。",
        "dynasty": "宋",
        "collection_info": null
    },
    {
        "uuid": "a3608dc06598d35c0a3917c06fcb108b",
        "title": "念奴娇 春风桃李",
        "author": "卫时敏",
        "content": "春风桃李，问耐寒何似，霜松雪柏。\n珍重拨烦京兆手，早岁声名霹雳。\n收卷经论，摆遗荣利，物外多间适。\n熊经龟咽，真传秘诀消息。\n奉秩初满华严，韶颜转映，绿鬓方瞳碧。\n况□□云供宴几，静对凫翁鹤客。\n只恐日边，蒲轮催动，密侍钧天席。\n上玉卮尧殿，长生倍注仙籍。",
        "dynasty": "宋",
        "collection_info": null
    }
]