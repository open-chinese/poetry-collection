[
    {
        "uuid": "cc99a69a70526cca5cbfca9367f49de5",
        "title": "唱金缕・贺新郎 春到云中早",
        "author": "柴元彪",
        "content": "春到云中早。\n恰梅花、雪后□□，锁窗寒悄。\n鼓吹喧天灯市闹，在处鳌山蓬岛。\n正新岁、金鸡唱晓。\n一点魁星光焰里，这水晶、庭院知多少。\n鸣凤舞，洞箫袅。\n太平官府人嘻笑。\n道紫微、魁星聚会，参差联照。\n借地栽花河阳县，桃李芳菲正好。\n暖沁入、东风池沼。\n百里楼台天不夜，看祥烟、瑞谒相缭绕。\n生意满，翠庭草。",
        "dynasty": "宋",
        "collection_info": null
    },
    {
        "uuid": "668cc3e80295b84b37854f4911c56f7d",
        "title": "水龙吟 秋云元自无心",
        "author": "柴元彪",
        "content": "秋云元自无心，那曾系得归心住。\n阳关酒尽，灞桥人远，也须别去。\n□□□□，□□□□，□□□□。\n有哀雁声声，愁蛩切切，悄悄地、听人语。\n回首琵琶旧恨，叹西风、□兴如许。\n江左百年，风流云散，不堪重举。\n怎得归来，樵歌互答，自相容与。\n又何须□□，三五蟾光，重阳风雨。",
        "dynasty": "宋",
        "collection_info": null
    },
    {
        "uuid": "08c2c794009fd2b1c680e0330b7ff05f",
        "title": "踏莎行 浅柳平芜",
        "author": "柴元彪",
        "content": "浅柳平芜，乱烟疏雨。\n雁声叫彻芦花渚。\n亭前落叶又西风，断送离怀无着处。\n切切归期，盈盈尺素。\n断魂正在西兴渡。\n满船空载暮愁来，潮头一吼推将去。",
        "dynasty": "宋",
        "collection_info": null
    },
    {
        "uuid": "f0bc1e3ce2f9918dd5374f43a6e8439b",
        "title": "蝶恋花 去年走马章台路",
        "author": "柴元彪",
        "content": "去年走马章台路。\n送酒无人，寂寞黄花雨。\n又是重阳秋欲暮。\n西风此恨谁分付。\n无限归心归不去。\n却梦佳人，约我花间住。\n蓦地觉来无觅处。\n雁声叫断潇湘浦。",
        "dynasty": "宋",
        "collection_info": null
    },
    {
        "uuid": "f0f939ac06ab1eee93f26ccf8a4f17c5",
        "title": "苏幕遮 晚晴初",
        "author": "柴元彪",
        "content": "晚晴初，斜照里。\n远水连天，天外帆千里。\n百尺高楼谁独倚。\n滴落梧桐，一片相思泪。\n马又嘶，风又起。\n断续寒砧，又送黄昏至。\n明月照人人不睡。\n愁雁声声，更切愁人耳。",
        "dynasty": "宋",
        "collection_info": null
    },
    {
        "uuid": "d918f07475a0307cbe5c48ab7774b4b4",
        "title": "海棠春 阳关可是登高路",
        "author": "柴元彪",
        "content": "阳关可是登高路。\n算到底、不如归去。\n时节近中秋，那更黄花雨。\n酒病恹恹，羁愁缕缕。\n且是没人分诉。\n何似白云深，更向深深处。",
        "dynasty": "宋",
        "collection_info": null
    },
    {
        "uuid": "409a175b69965dc0b068d9b3fe32b652",
        "title": "惜分飞 候馆天寒灯半灭",
        "author": "柴元彪",
        "content": "候馆天寒灯半灭。\n对着灯儿泪咽。\n此恨难分说。\n能禁几度黄花别。\n乍转寒更敲未歇。\n蛩语更添凄恻。\n今夜归心切。\n砧声敲碎谁家月。",
        "dynasty": "宋",
        "collection_info": null
    },
    {
        "uuid": "c0db5866a2ec8405ba0cf6e4ba749ad3",
        "title": "高阳台 丹碧归来",
        "author": "柴元彪",
        "content": "丹碧归来，天荒地老，骎骎华发相催。\n见说钱塘，北高峰更崔嵬。\n琼林侍宴簪花处，二十年、满地苍苔。\n倩阿谁，为我起居，坡柳逋梅。\n凄凉往事休重省，且凭阑感慨，抚景衔杯。\n冷暖由天，任他花谢花开。\n知心只有西湖月，尚依依、照我徘徊。\n更多情，不间朝昏，潮去潮来。",
        "dynasty": "宋",
        "collection_info": null
    },
    {
        "uuid": "172262e6d4bc6908367b9fd663c59492",
        "title": "姜林居别业",
        "author": "柴元彪",
        "content": "结庐尘外境，流水绕平田。\n三径故人菊，一池君子莲。\n塔悬当户月，钟翳隔溪烟。\n自得平生趣，渔竿老渭川。",
        "dynasty": "宋",
        "collection_info": null
    },
    {
        "uuid": "c835215309c2d58a661dbc3bbd3c3b3a",
        "title": "钱塘怀古",
        "author": "柴元彪",
        "content": "百年朝市旧，登览若为情。\n落日铜驼陌，东风夹马营。\n路随荆刺断，城与黍离平。\n可惜西湖月，烧灯两度晴。",
        "dynasty": "宋",
        "collection_info": null
    },
    {
        "uuid": "3260cc64038f63f0fd8841d36b72dc88",
        "title": "丁丑偶成",
        "author": "柴元彪",
        "content": "燕山形势地，从古是京师。\n宇宙人俱换，山川影不移。\n马谙朝北路，梅报向南枝。\n腊尽春来候，荣枯各有时。",
        "dynasty": "宋",
        "collection_info": null
    },
    {
        "uuid": "410c6525e044ee913af83f0928c8a27f",
        "title": "别江湖友人",
        "author": "柴元彪",
        "content": "相见还相别，相逢未有期。\n田园归去日，风雨正来时。\n算驿客程远，牵帆峡路危。\n寄书难到处，明月两天涯。",
        "dynasty": "宋",
        "collection_info": null
    },
    {
        "uuid": "37879c34da7f7f08574e172744852213",
        "title": "僧房夜冷",
        "author": "柴元彪",
        "content": "山冷没禁当，那堪更漏长。\n寒欺秋后扇，风试夜来霜。\n茭白心如墨，冬青子亦黄。\n袛宜煨芋栗，嚙引对缁郎。",
        "dynasty": "宋",
        "collection_info": null
    },
    {
        "uuid": "09a605ee5c5d7a8ee254a93d26ddb2e3",
        "title": "游江郎山",
        "author": "柴元彪",
        "content": "世事无情几变迁，郎峰万古只依然。\n移来渤海三山石，界断银河一字天。\n云捲前川龙挂雨，风生阴洞虎跑泉。\n羣仙缥缈来笙鹤，石顶天香堕玉莲。",
        "dynasty": "宋",
        "collection_info": null
    },
    {
        "uuid": "dcdbb23fa63ce8b384faabe7b9ff9523",
        "title": "及第留吴门访史君黄松冈",
        "author": "柴元彪",
        "content": "西江草木转精神，山谷松冈一样清。\n东海拾遗来汲黯，道州谏议得阳城。\n棠开春雨花千里，角动姑苏月五更。\n笑指齐云天已近，金銮又听玉珂声。",
        "dynasty": "宋",
        "collection_info": null
    },
    {
        "uuid": "a946856df1beb78050810a7ae9383dc0",
        "title": "登衡山宿上封寺祝融峰",
        "author": "柴元彪",
        "content": "历井扪参上祝融，半空烟霭数声钟。\n地连云汉九千丈，天柱东南七十重。\n石磴悬崖翻瀑布，海门碾日上高峰。\n翛然身世青冥表，俯立雷池看玉龙。",
        "dynasty": "宋",
        "collection_info": null
    },
    {
        "uuid": "03146d1f0063f83f3c688f979b551333",
        "title": "别茶陵士友",
        "author": "柴元彪",
        "content": "自来承檄到云州，恰恰星霜又一周。\n握手心知千里月，满怀诗思一江秋。\n每惭铸错伤完锦，多谢衔杯送别舟。\n未说河阳花满县，夜来风雨打田畴。",
        "dynasty": "宋",
        "collection_info": null
    },
    {
        "uuid": "85c0c66760d460acdd48db41d53d08e4",
        "title": "勉制干侄克家归乡",
        "author": "柴元彪",
        "content": "五年不得共团栾，放浪东吴一苇间。\n客路风波如蹈海，人心剑戟甚于山。\n逢春回雁南应北，到海归潮去復还。\n今是昨非浑一梦，庭柯园菊可怡颜。",
        "dynasty": "宋",
        "collection_info": null
    },
    {
        "uuid": "f19f608b5cb62c4b5c3244ae1413d4d8",
        "title": "秋日江郎道中",
        "author": "柴元彪",
        "content": "豆花疏雨浥轻埃，野店新凉入酒杯。\n草带淡烟栖古道，树含断霭翳荒台。\n湖光隠见萍分合，山色有无云去来。\n满眼秋光无尽意，三峰万古碧崔嵬。",
        "dynasty": "宋",
        "collection_info": null
    },
    {
        "uuid": "8d7caf1cb7d6f4ab9d319d0856080235",
        "title": "和同年徐清溪韵",
        "author": "柴元彪",
        "content": "深隠柯云第几峰，一庭春草绿丛丛。\n西风白髮催人老，少日青袍与子同。\n买犊只因耕荦确，拂龟何必问穷通。\n蔗浆一洗相如渴，頼有新诗送远鸿。",
        "dynasty": "宋",
        "collection_info": null
    },
    {
        "uuid": "b2b9881f4c31d19518d2bc2f681603d2",
        "title": "寄括苍李察院",
        "author": "柴元彪",
        "content": "武夷山下棹归舠，九曲萦纡涨碧桃。\n两字功名如草芥，十年身世付蓬蒿。\n广陵古调知音少，柯洞残棋不着高。\n今日孤忠在何许，挑灯自读楚人骚。",
        "dynasty": "宋",
        "collection_info": null
    },
    {
        "uuid": "200cf41933b26b706b9371ff70d9936a",
        "title": "和僧啸云双插法藏寺韵",
        "author": "柴元彪",
        "content": "我来扣角二峰前，此寺因知五百年。\n草木尚涵唐雨露，钟鱼犹镇宋山川。\n世情苍狗浮云外，客思孤鸿落日边。\n閒拂旧题追往事，我鬚僧髮两皤然。",
        "dynasty": "宋",
        "collection_info": null
    },
    {
        "uuid": "9cc750ce68e438a3fc3de1bef227f6f0",
        "title": "和僧彰无文送兰花韵",
        "author": "柴元彪",
        "content": "脱簪归隠白云深，不逐时芳事枉寻。\n閒向草亭图太极，重盟莲社续东林。\n春风分到灵均种，臭味如同惠远心。\n一卷离骚清彻骨，跫然空谷足徽音。",
        "dynasty": "宋",
        "collection_info": null
    },
    {
        "uuid": "d30ecb10a21af55260f3a6be89168715",
        "title": "和克家侄谢周凤隠雪中留宿韵",
        "author": "柴元彪",
        "content": "遥指龟峰拟问津，芒鞋踏碎玉嶙峋。\n去程暮雪留行客，回首春风有故人。\n三酌茅柴斟白堕，一炉榾柮当乌薪。\n饶他势利相倾绝，管鲍交情正在贫。",
        "dynasty": "宋",
        "collection_info": null
    },
    {
        "uuid": "4bde325a2bb19eeaa05766a677dd5328",
        "title": "和姜元哲中秋有感韵",
        "author": "柴元彪",
        "content": "乌飞兔走两悠悠，世事惊心易白头。\n月影空余圆缺恨，人心不尽古今愁。\n江流东去波涛险，王气南收草树秋。\n回首夕阳亭上望，青山一髮渺神州。",
        "dynasty": "宋",
        "collection_info": null
    },
    {
        "uuid": "082048494f9f6ec9c3df72bafdcecbba",
        "title": "游璩源寺和韵",
        "author": "柴元彪",
        "content": "游人剔藓认坚珉，谁是开山第一人。\n知有法諲留虎锡，元来璩叟是龙神。\n云屏翠列悬崖树，雪瀑声飞断壑津。\n又见生公重说法，祖师岩下草长春。",
        "dynasty": "宋",
        "collection_info": null
    },
    {
        "uuid": "9d8264da9535d8c69d07853859ef4af9",
        "title": "送刚中兄之官山阴",
        "author": "柴元彪",
        "content": "为爱鹅池可禊兰，朅来松下驻吟鞍。\n一家昆弟皆台宪，两世翁孙此县官。\n风渡潮声来海口，雁将秋色下长安。\n白云凝竚山阴近，笑策潘舆奉母欢。",
        "dynasty": "宋",
        "collection_info": null
    },
    {
        "uuid": "5397aa94ce2a288656d0da1856a7a1e6",
        "title": "饯吉甫弟之维扬别驾",
        "author": "柴元彪",
        "content": "风樯留燕暮呢喃，行李催程春又三。\n幕府来迎晁别驾，油幢曾识李淮南。\n江都今古英雄会，宇宙中间化育参。\n见说监州簪芍药，早乘华步趣朝骖。",
        "dynasty": "宋",
        "collection_info": null
    },
    {
        "uuid": "63e8a5e676483f6cb31ee1d73cecbda3",
        "title": "观梅",
        "author": "柴元彪",
        "content": "冷蘂疏花带晓寒，骚翁白首淡相看。\n风饕雪虐天地闭，皦皦孤芳良独难。",
        "dynasty": "宋",
        "collection_info": null
    },
    {
        "uuid": "f57317f8493d29f1898daa07195825bd",
        "title": "沤麻",
        "author": "柴元彪",
        "content": "金鞍玉勒绮罗茵，梦寐何缘到老身。\n辛苦沤麻补衾铁，谁知布缕又频征。",
        "dynasty": "宋",
        "collection_info": null
    },
    {
        "uuid": "520d3fe4ae19c0017c513a492527e5af",
        "title": "灌花",
        "author": "柴元彪",
        "content": "小圃辛勤植众芳，年年雨露借恩光。\n近来天意高难问，抱瓮从朝到夕阳。",
        "dynasty": "宋",
        "collection_info": null
    },
    {
        "uuid": "7337051cf93dc222195018bed9fec655",
        "title": "里社",
        "author": "柴元彪",
        "content": "涤竈炮牲献腯肥，一巵滴酹纸钱飞。\n提壶挈馌分肴酒，村北村南祭社归。",
        "dynasty": "宋",
        "collection_info": null
    },
    {
        "uuid": "a667db42553ce1285fdfed4c212ecbc7",
        "title": "上中斋相公",
        "author": "柴元彪",
        "content": "年年长是客天涯，几向天涯梦到家。\n归到故家无一字，兔葵鶑粟正开花。",
        "dynasty": "宋",
        "collection_info": null
    },
    {
        "uuid": "42fdd57babfb2b20b96f61197f8509ef",
        "title": "和周凤隠止酒韵",
        "author": "柴元彪",
        "content": "邃古奠堪舆，狉狉羣鹿豕。\n由蒙以至需，生人饮食始。\n世值勋华初，人文日以起。\n民用非酒醴，无以供祭祀。\n遡求饮之源，日星着经史。\n礼乐所以兴，寓意乎樽簋。\n不讲乡饮仪，孰序燕毛齿。\n不歌既醉篇，孰颂太平美。\n时哉世味醇，泰和其在是。\n人情纵则流，此弊何涯涘。\n鲁薄攻邯郸，商湎祸妲己。\n歌沈玉树荒，舞罢花钿委。\n鸩毒死宴安，惜不慎坤履。\n繁华有憔悴，高台倏荆杞。\n恭惟崇伯子，垂训在恶旨。\n戒荒明圣事，榷酤非所弛。\n再挽浇漓俗，追轶鸿蒙轨。\n宴乐止污杯，熙熙大庭氏。\n展也漉酒人，赋诗聊自止。\n千古独醒魂，抚掌汨罗水。",
        "dynasty": "宋",
        "collection_info": null
    },
    {
        "uuid": "c8a110a9ead1461f81ad7ba0ffabc615",
        "title": "纸帐吟",
        "author": "柴元彪",
        "content": "有斐楮先生，覆冒逈襟度。\n澡身清泚泉，被世轶于布。\n置之山斋中，朔风岁云暮。\n无分媚其奢，可宝色惟素。\n愧彼锦步障，荣华尘一聚。\n永此雪霜洁，不识羔羊污。\n影横月窗梅，香透地炉芋。\n道人何太寂，新故谩纳吐。\n勿为袁卧高，勿为庄梦栩。\n愿均燠寒心，以散隆寒冱。",
        "dynasty": "宋",
        "collection_info": null
    },
    {
        "uuid": "edef4a0a4ff0ccf7794af13939d71c1f",
        "title": "同朱山长游江郎",
        "author": "柴元彪",
        "content": "屃赑开天风，三峰互参峙。\n一如植躬圭，两峰拱而侍。\n削玉石为笔，书空云作纸。\n岚光动九天，翠色照千里。\n上有碧玉莲，中有黄金鲤。\n壁界一字天，松老千年乳。\n鹰旋磨云根，虎跑流石髓。\n禅师久入定，色相如不死。\n灵石剖鸿荒，开山自晋始。\n威显三直神，肸蠁百世祀。\n劫风俄扇扬，梵宇忽颓圮。\n僧来自怀玉，被荆营故址。\n笙鹤宴羣仙，钟鱼饭德士。\n佳客贲而思，空谷跫然喜。\n一筇事幽讨，万象归俯视。\n山茗澹以清，村醪薄而旨。\n对弈覆危枰，投壶响飞矢。\n盘桓苍翠间，酬酢笑谈裏。\n欹枕自逍遥，凭阑时徙倚。\n泉琴浣我心，松筝清我耳。\n庐山乐天翁，敬亭谪仙子。\n今昔虽殊时，其乐亦如此。\n留为他日观，岁月端可纪。",
        "dynasty": "宋",
        "collection_info": null
    },
    {
        "uuid": "7cfbccba00a28e5180ad9431887e99c7",
        "title": "人心吟",
        "author": "柴元彪",
        "content": "长江万顷深，风静波自止。\n人心仅一寸，日夜风波起。\n桑田倏沧海，汩没势未已。\n安得今人心，常如古井水。",
        "dynasty": "宋",
        "collection_info": null
    },
    {
        "uuid": "5d49f8ec69b25c1a9eea62b4c66f37ef",
        "title": "老农吟",
        "author": "柴元彪",
        "content": "袯襫田家翁，矍铄鬚眉白。\n问渠年几许，不记年庚甲。\n自言身世居此村，三十得儿儿復孙。\n伤哉儿孙已露电，朝昏隻影空断魂。\n生来只是种田土，田土祇今易几主。\n乡村成败历能言，英雄磨灭不知数。\n尽日垄亩力耕耘，饷馌炊舂倩比邻。\n归来薄暮饭牛罢，索绹织屦宵犹勤。\n吁嗟兮，既绝望乎鸠杖与糜粥，曾不见富人之哀我茕独。\n但愿年丰醉鸡豚，重见太平死亦足。\n纵如颜都尉、马伏波，老来恩宠成蹉跎。\n蚁穴一梦今如何，贫富夭寿总如此。\n我莫愁，君莫喜，好将荣辱哀乐、是非得失付与东流水。",
        "dynasty": "宋",
        "collection_info": null
    },
    {
        "uuid": "94031344c15f65d586b748e717c2c7a4",
        "title": "宝镜吟",
        "author": "柴元彪",
        "content": "荆山已童若耶涸，若耶可采山可凿。\n金精少皡不敢秘，鑑坏飞就欧冶错。\n祝融煽焰千丈芒，玄冥洗光万里烁。\n冷侵鸾镜影自舞，泓澈鬼神胆欲落。\n圆象曜灵绛气浮，玉台悬处风飕飕。\n山人一玩一心骇，毛骨竦竖难竚留。\n直征千金就我卖，拂拭高堂向人挂。\n我行镜中人亦行，我拜镜中人亦拜。\n向前试问镜中人，一我何缘有两身。\n知是傍人知是我，一笑问君谁假真。\n人在镜中亦一笑，惟我与君同一照。\n照人照我休照形，照出人心方是明。",
        "dynasty": "宋",
        "collection_info": null
    },
    {
        "uuid": "9173c849ff7ab0d80706b49fa974a220",
        "title": "击壤歌",
        "author": "柴元彪",
        "content": "击壤歌，击壤歌，仰观俯察如吾何。\n西海摩月镜，东海弄日珠。\n一声长啸天地老，请君听我歌何如。\n君不见丹溪牧羊儿，服苓餐松入金华。\n又不见武陵捕鱼者，舣舟绿岸访桃花。\n高人一去世运倾，或者附势类饥鹰。\n况是东方天未白，非鸡之鸣苍蝇声。\n朝集金张暮许史，蠛蠓镜裏寄死生。\n犀渠象弧谐时好，干将镆铘埋丰城。\n失固不足悲，得亦不足惊。\n秋花落后春花发，世间何物无枯荣。\n十年漂泊到如今，一穷殆尽猿投林。\n平生舒卷云无心，仪舌纵存甘喑喑。\n噫吁嘻！豪猪靴，青兕裘，一谈笑顷即封侯。\n后鱼纔得泣前鱼，予之非恩夺非雠。\n眼前富贵须年少，吾将老矣行且休。\n休休休，俯视八尺躯，沧海渺一粟。\n忆昔垂九龄，牵衣觅李栗。\n回头华髮何萧萧，百年光阴如转烛。\n乃歌曰：不编茅兮住白云，不脱蓑兮卧黄犊。\n仰天拊缶兮呼乌乌，手持鸱夷兮荐醽醁。\n乃赓载歌曰：招夷齐兮采薇，拉园绮兮茹芝。\n折简子陵兮羊裘披，移文灵均兮佩琼枝。\n敢问诸君若处庙廊时，食前方丈、侍妾数百得志为之而弗为。",
        "dynasty": "宋",
        "collection_info": null
    },
    {
        "uuid": "a622efb01fdd367cc1032784db4c0618",
        "title": "送侄一斋游武林",
        "author": "柴元彪",
        "content": "舸鹢退飞杭不鱼，沧海翻覆桑田墟。\n长安草木成焦枯，黯黯落日栖平芜。\n凄凉往事增欷歔，子长一部太史书。\n寄在名山大泽区，之子安肯侣樵渔。\n有琴一张酒一壶，胸中云梦八九潴。\n啮雪奔电千里途，大鹏击水九万图。\n十年骑鹤来上都，宫鶑陌燕相喧呼。\n回首一梦今何如，太行羊肠九折迂。\n出门欲往如挛拘，顾予老矣仆马痡。\n甘心首阳采薇夫，之子春风曳长裾。\n西湖为我问讯学士苏，孤山为我起居处士逋。\n二仙笑我犹故吾，杨柳黯淡梅花癯。\n之子此行出有车，抱材珍重如璠玙。\n青萍出匣蛟可屠，白髮倚门望不孤。\n不妨早赋归来乎，归来兮，老莱斑衣膝下相欢娱。",
        "dynasty": "宋",
        "collection_info": null
    }
]