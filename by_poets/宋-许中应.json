[
    {
        "uuid": "2936391d0b271d08332018683ec1b835",
        "title": "陪邑大夫登西岘峰",
        "author": "许中应",
        "content": "晴暾发轻暑，惠风荡繁林。\n驱车青郊路，举跐西山岑。\n随流翫回转，就阴便清深。\n子规续哀响，仓庚流好音。\n侧径既窈窕，层崖亦岖嵚。\n石泉潄琼瑶，松风戞璆琳。\n云间渺虚旷，恍若韶濩临。\n水乐名其亭，上有坡仙吟。\n泉甘瀹新茗，芹香侑清斟。\n攀跻岂不劳，景胜忘所任。\n夕阳忽在山，清兴浩难禁。\n山灵应有约，何时重来寻。",
        "dynasty": "宋",
        "collection_info": null
    },
    {
        "uuid": "5cbbffa4dc40354f670d29d857f98164",
        "title": "涵碧亭",
        "author": "许中应",
        "content": "清泚何妨一整巾，苍崖先自怯登临。\n泛现人物几荣悴，祗有林泉无古今。\n万个倘容参直节，一泓端欲印无心。\n苍颜还许交同老，罗隠书堂尚可寻。",
        "dynasty": "宋",
        "collection_info": null
    }
]