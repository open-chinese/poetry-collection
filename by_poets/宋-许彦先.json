[
    {
        "title": "药洲",
        "author": "许彦先",
        "content": "花药氛氲海上洲，水中云影带沙流。\n直应路与银潢接，槎客时来犯斗牛。",
        "dynasty": "宋",
        "collection_info": null
    },
    {
        "title": "再游阳春通真岩",
        "author": "许彦先",
        "content": "壁倚干宁碣，龛笼大业僧。\n七年驰使路，两蹑石梯层。",
        "dynasty": "宋",
        "collection_info": null
    },
    {
        "title": "游碧落洞二首  其一",
        "author": "许彦先",
        "content": "崖卷层霄阔，溪穿碧玉横。\n银河一派水，终日泻天声。",
        "dynasty": "宋",
        "collection_info": null
    },
    {
        "title": "游碧落洞二首  其二",
        "author": "许彦先",
        "content": "玉峰刳不尽，满室碧琅玕。\n太始藏灵气，寥寥五月寒。",
        "dynasty": "宋",
        "collection_info": null
    },
    {
        "title": "南山宣圣庙窃见太守黄公题名有作  其一",
        "author": "许彦先",
        "content": "千仞岩岩涌白云，不教紫翠落尘氛。\n长留雨后凭栏意，堆迭清光伴使君。",
        "dynasty": "宋",
        "collection_info": null
    },
    {
        "title": "南山宣圣庙窃见太守黄公题名有作  其二",
        "author": "许彦先",
        "content": "数仞环分一径深，讲筵深处暮烟沈。\n金铃木舌新扬意，忠孝昭昭剌史心。",
        "dynasty": "宋",
        "collection_info": null
    },
    {
        "title": "湖上十亭",
        "author": "许彦先",
        "content": "昔年曾看海阳图，巧状湖山恐见诬。\n今日登临真可爱，画图翻觉少工夫。",
        "dynasty": "宋",
        "collection_info": null
    },
    {
        "title": "题舜井断碑",
        "author": "许彦先",
        "content": "一千二百余年外，万古销磨不可寻。\n舜子井泉谁记古，随人闾巷祇如今。\n隶书字杂科虫体，氏爵名存乐石阴。\n登览时来醒醉眼，也胜他物在园林。",
        "dynasty": "宋",
        "collection_info": null
    }
]