[
    {
        "uuid": "55fd9401477a35fee24c05a0a19b589e",
        "title": "解雨送神曲  其一",
        "author": "李常",
        "content": "怒风兮扬尘，日烁石兮将焚。\n水泉竭兮厚地裂，嘉谷槁兮孰耨且耘。\n神龙兮灵壑，挹清波兮幽濆。\n鸣鼍鼓兮舞神觋，庶下鉴兮霈祥氛。",
        "dynasty": "宋",
        "collection_info": null
    },
    {
        "uuid": "d59995c79b0cb8ae0e20cdbb6c2857c1",
        "title": "解雨送神曲  其二",
        "author": "李常",
        "content": "触石兮山巅，倏四骛兮天边。\n惊霆怒兮电炽，翻河汉兮绳悬。\n黍离离兮发嘉，穗壠高下兮水潺湲。\n讙吾人兮拜贶，请奉事兮无有穷年。",
        "dynasty": "宋",
        "collection_info": null
    },
    {
        "uuid": "bf30c17ccf7e5fa74723c3968689f848",
        "title": "解雨送神曲  其三",
        "author": "李常",
        "content": "肃旗旆兮先驱，咽箫笳兮拥归舆。\n椒醑甘兮牲币洁，如肸蠁兮为之踌蹰。\n瞻前山兮嵯峨，指去路兮萦纡。\n神德大兮报无以称，徒感涕兮长吁。",
        "dynasty": "宋",
        "collection_info": null
    },
    {
        "uuid": "01ea47a9e2495a19f44797ee395d81e0",
        "title": "醉眠亭",
        "author": "李常",
        "content": "陶公醉眠野中石，君醉辄眠舍后亭。\n人知醉眠尽以酒，不知身醉心常醒。\n众人清晨未尝饮，已若醉梦心冥冥。\n淫名嗜利到穷老，有耳亦不闻雷霆。\n醉石虽顽委山侧，苔昏日剥谁与扃。\n牧童樵叟亦能指，卒以陶令垂千龄。\n危檐弱栋倚荒渚，海雾江雨穿疏櫺。\n勿谓幽亭易摧折，勉事伟节同明星。",
        "dynasty": "宋",
        "collection_info": null
    },
    {
        "uuid": "1e693ac0bdc2275052b61a311664e5f2",
        "title": "题招提院静照堂",
        "author": "李常",
        "content": "藻户面通漕，飞甍出重城。\n堂成未遑息，復作千里行。\n尘埃袖短褐，蒙暑踏寒冰。\n其求异求食，志欲诗编盈。\n宁辞阍吏慢，聊为一堂荣。\n都城竞名利，日出车马声。\n谁云方外士，奔走亦有营。\n惟静制众动，自照中乃明。\n胡为挠山水，风急帆更轻。\n岁阑去勿缓，恐负新堂名。",
        "dynasty": "宋",
        "collection_info": null
    },
    {
        "uuid": "2ecdf5b8d1cbaf2b602e7029aca3d684",
        "title": "句",
        "author": "李常",
        "content": "皖公山下开轩处，坐听龙吟十里长。",
        "dynasty": "宋",
        "collection_info": null
    },
    {
        "uuid": "0d762841bead29cf87836f9bffd96b63",
        "title": "荐福院双柏",
        "author": "李常",
        "content": "当日双缣直万缗，买留柯叶拂星辰。\n上巢绝顶饶千鹤，下憩清阴可百人。",
        "dynasty": "宋",
        "collection_info": null
    }
]