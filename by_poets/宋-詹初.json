[
    {
        "uuid": "db28492f7f6c200b44d8637ee0418092",
        "title": "有怀",
        "author": "詹初",
        "content": "閒居忽有怀，怅然令心恫。\n世人尚浮沉，君子难苟同。\n是以盖世贤，飘然返山中。\n栖迟竹林下，明道善其躬。\n如何彼之子，居常起波风。\n屈原泣泽畔，仲尼悲道穷。\n贤圣尚如此，吾身那可容。",
        "dynasty": "宋",
        "collection_info": null
    },
    {
        "uuid": "9bb2435bae025b6e98a0e4d0b863fc17",
        "title": "春日",
        "author": "詹初",
        "content": "白云冉冉度南园，绿柳明花处处然。\n云物无心心自适，优游无我我忘年。",
        "dynasty": "宋",
        "collection_info": null
    },
    {
        "uuid": "0b78577702790f31096de86cc2871192",
        "title": "新春",
        "author": "詹初",
        "content": "岁月新更又一春，迎春还是旧年人。\n愿除旧妄生新意，端与新年日日新。",
        "dynasty": "宋",
        "collection_info": null
    },
    {
        "uuid": "93f3bb0485a9cf5d0948cdf0046d32c5",
        "title": "秋至",
        "author": "詹初",
        "content": "方趁夏日永，不知秋已清。\n秋清岁即晚，吾道终何成。",
        "dynasty": "宋",
        "collection_info": null
    },
    {
        "uuid": "1bb9eaa5b8e036666f3109a39ce27a01",
        "title": "训子",
        "author": "詹初",
        "content": "呼尔羣儿，示尔儿知。\n俭则本立，学则智资。\n时逐勿逐，古圣是规。\n守道安贫，我所慕思。\n竞势趋豪，我心实悲。\n毋谓放巧，毋谓谨痴。\n毋谓恶小，乃以自欺。\n毋谓善小，弃而不为。\n为善去恶，奋志乘时。\n少壮不力，老大何追。\n尔父虽昧，所言则宜。\n永以为训，无为我遗。",
        "dynasty": "宋",
        "collection_info": null
    },
    {
        "uuid": "a8dff3b7ab5b6c308f65739f51c68a87",
        "title": "求心斋",
        "author": "詹初",
        "content": "生生天地心，吾人秉其真。\n虚灵无一物，纯然惟元仁。\n如何彼放失，物欲共沉沦。\n客感乃为主，本主翳埃尘。\n鉴此去物欲，而求我真纯。\n求之真即见，端然还在身。\n祗恐物与欲，乘间復来侵。\n念兹心益奋，日夜终惟寅。\n戒惧与谨独，式用存吾神。\n于焉生生意，始与天地伦。",
        "dynasty": "宋",
        "collection_info": null
    },
    {
        "uuid": "ba1d2e881edecf7f97a0849d530d5c01",
        "title": "有感",
        "author": "詹初",
        "content": "世道已趋末，人心觉更殊。\n逐逐在势利，权势竞吹嘘。\n忠言翻为怨，成风在谄谀。\n谄谀势立至，势去还踌躇。\n小人夸得志，君子思归欤。\n不忍同世浊，深山高结庐。\n闭门守吾拙，势利安可居。\n势利一时荣，时过祸反予。\n不如守贫贱，履道常坦如。\n所以介然志，三公不易诸。",
        "dynasty": "宋",
        "collection_info": null
    },
    {
        "uuid": "d3df6277836d22727d42d24979939e7b",
        "title": "闻杵",
        "author": "詹初",
        "content": "静夜无人语，何处送杵声。\n米以杵而出，杵以多而精。\n小事尚如此，况于吾性成。\n所以古圣贤，寝食不遑宁。",
        "dynasty": "宋",
        "collection_info": null
    },
    {
        "uuid": "3dc297bb54e476c86a5889121c8e0a5d",
        "title": "读李敬业传",
        "author": "詹初",
        "content": "閒笑唐明主，深怜李绩忠。\n如何一谄献，便使百年恫。\n武后兴唐乱，英公奋义戎。\n那知成祸者，祸惨亦归躬。",
        "dynasty": "宋",
        "collection_info": null
    },
    {
        "uuid": "8602b6ed2bb1b096fc5e78e6422f8400",
        "title": "惜日",
        "author": "詹初",
        "content": "吾闻古君子，发愤竞分阴。\n漫以一朝逸，终辜百岁心。\n嫌秋昼短入，爱夏刻长临。\n三省吾身过，专诚学子参。",
        "dynasty": "宋",
        "collection_info": null
    },
    {
        "uuid": "1395077b204b7ca2206bad07e1077b7d",
        "title": "窗树",
        "author": "詹初",
        "content": "雨过窗前树，天然生意新。\n枝条枯昨日，萌蘗长今晨。\n根本原无改，濡滋自有神。\n静看微物理，应识养心真。",
        "dynasty": "宋",
        "collection_info": null
    },
    {
        "uuid": "a118856f1dacb4db9474e0ce128094a3",
        "title": "书怀  其一",
        "author": "詹初",
        "content": "小溪流水自悠悠，策杖南林入早秋。\n随地人生俱可乐，浮云富贵復何求。",
        "dynasty": "宋",
        "collection_info": null
    },
    {
        "uuid": "999a59a4825e26575d0ca7dea7d51500",
        "title": "书怀  其二",
        "author": "詹初",
        "content": "独坐终日闭寒庐，回首生年五十初。\n岁月不知垂老至，惟从愤乐自如如。",
        "dynasty": "宋",
        "collection_info": null
    },
    {
        "uuid": "414815ff14ae01071565006f5d669e5c",
        "title": "偶成",
        "author": "詹初",
        "content": "何须身外更求荣，荣在吾身尔自轻。\n但得仁荣真尊爵，荣华世上总虚名。",
        "dynasty": "宋",
        "collection_info": null
    },
    {
        "uuid": "807934c9b0951296a4547dc84c5e34b0",
        "title": "桃花",
        "author": "詹初",
        "content": "桃花灼灼斗春芳，一见如云满目光。\n不识冬来霜雪徧，芳意争似竹松长。",
        "dynasty": "宋",
        "collection_info": null
    },
    {
        "uuid": "5ba268b3b6342d6181f60a8f01197a7a",
        "title": "梅",
        "author": "詹初",
        "content": "万木枯岁晚，寒梅独不移。\n幽香对白雪，清景月明时。",
        "dynasty": "宋",
        "collection_info": null
    },
    {
        "uuid": "740afb47a945e097c4313972499e711e",
        "title": "心如谷种",
        "author": "詹初",
        "content": "人心如谷种，生生本无时。\n虽然有生意，培养贵自知。\n不耘诚为昧，揠苗良可悲。\n戒病復有事，苗秀实可期。",
        "dynasty": "宋",
        "collection_info": null
    },
    {
        "uuid": "85be8f11f373faec8aebead4143bf143",
        "title": "凿流塘二首  其一",
        "author": "詹初",
        "content": "门前凿三塘，流水常不息。\n逝者诚如斯，间断伊谁忒。",
        "dynasty": "宋",
        "collection_info": null
    },
    {
        "uuid": "df5027fb7212d5a90b6bc479d35e0fbe",
        "title": "凿流塘二首  其二",
        "author": "詹初",
        "content": "旧为沙泥场，今为流水域。\n混混固有源，开导吾为德。\n人心凝物欲，已有犹当克。\n已去心源澄，活泼自无塞。\n万彙当其前，水鉴真明极。\n徘徊此塘滨，永为立心则。",
        "dynasty": "宋",
        "collection_info": null
    },
    {
        "uuid": "a37d911104e7807c605e9f953b4b43e4",
        "title": "田居",
        "author": "詹初",
        "content": "南开数亩田，妻子共锄耕。\n比岁颇丰稔，仰天歌治弘。\n忧贫本匪念，忘物自怡情。\n遥忆执舆者，问津来上平。",
        "dynasty": "宋",
        "collection_info": null
    },
    {
        "uuid": "d93329941152ab566a9f7a927c141707",
        "title": "登圣山",
        "author": "詹初",
        "content": "抠衣上圣山，徘徊四望通。\n下视小区邑，上视高苍穹。\n小者吾诚高，高者吾何从。\n浑浑道无极，求之不可穷。\n而欲穷其际，亦曰执一中。\n一中苟在斯，卑高大小同。",
        "dynasty": "宋",
        "collection_info": null
    },
    {
        "uuid": "279d539338e2cc2806b92da8e154d845",
        "title": "理气",
        "author": "詹初",
        "content": "理本无象，气为有形。\n气为理载，理以气乘。\n匪理气粗，匪气理冥。\n气以理神，理以气弘。\n二者相须，其道分明。",
        "dynasty": "宋",
        "collection_info": null
    },
    {
        "uuid": "5200e6fbb492816f15283d5e1ed9fd9e",
        "title": "月  其一",
        "author": "詹初",
        "content": "天上一轮影万轮，一轮方是月明真。\n祗寻天上一轮月，水裏万千何足论。",
        "dynasty": "宋",
        "collection_info": null
    },
    {
        "uuid": "de1a82a9a25f885ed27b09632e4efaef",
        "title": "月  其二",
        "author": "詹初",
        "content": "水中月影还是影，天上一真影万川。\n水裏月影人共识，一真谁復见先天。",
        "dynasty": "宋",
        "collection_info": null
    },
    {
        "uuid": "987af8e94c1b94490d59be8ceab52c9a",
        "title": "新荷",
        "author": "詹初",
        "content": "青荷小小初凌水，梗直中虚不着尘。\n为道人心本然处，直虚原与物为同。",
        "dynasty": "宋",
        "collection_info": null
    },
    {
        "uuid": "dae06fa1f6aaf07de439c9bd9fce90c1",
        "title": "寒松草阁",
        "author": "詹初",
        "content": "数椽草阁构新成，四面苍松入户清。\n霜雪须教长不改，后凋端与尔为盟。",
        "dynasty": "宋",
        "collection_info": null
    },
    {
        "uuid": "21d3e468ca4c46a1e4e8f828e09649c6",
        "title": "读易",
        "author": "詹初",
        "content": "先天本无言，有言即后天。\n欲知先天易，须在无言前。",
        "dynasty": "宋",
        "collection_info": null
    },
    {
        "uuid": "f1fb05a10f5c884e7c4aaced28b0e152",
        "title": "闻胡人入寇",
        "author": "詹初",
        "content": "老来不忍闻征战，征战偏从老岁闻。\n静裏追思生乱者，令人无语对斜曛。",
        "dynasty": "宋",
        "collection_info": null
    },
    {
        "uuid": "3709c8651e42dd7a8e03079198578c89",
        "title": "出心原",
        "author": "詹初",
        "content": "行行涉南原，遥望北山岑。\n上有千尺崖，下有高树林。\n高林转幽隩，戛然啼双禽。\n流水自迅逝，白云澹无心。\n策杖者谁子，閒来坐春阴。\n相逢择林下，携手溪水滨。\n对之两无言，悠然鸣素琴。\n素琴清且越，畅以披冲襟。\n冲襟良自尔，那知春已深。",
        "dynasty": "宋",
        "collection_info": null
    },
    {
        "uuid": "fa238d8ddface76f376d966c938cafca",
        "title": "中道",
        "author": "詹初",
        "content": "圣贤自古执其中，允执此中万理通。\n万理由来心自得，心同方是理大同。",
        "dynasty": "宋",
        "collection_info": null
    },
    {
        "uuid": "3dedac0dbca65c128151e4e3b7f91ebf",
        "title": "闻鶑",
        "author": "詹初",
        "content": "忽尔闻鶑语，语巧真如簧。\n呼童逐之去，不使鸣我傍。\n语巧是非乱，语拙道吾常。\n守道由拙得，不仁为巧亡。\n吾宁道吾拙，翻为巧者伤。",
        "dynasty": "宋",
        "collection_info": null
    },
    {
        "uuid": "02b823f94a56372746d5e5658f462de2",
        "title": "题岱山水云幽居",
        "author": "詹初",
        "content": "幽居避俗氛，世事那復闻。\n閒浴池塘水，静看山岭云。\n云自无心出，水从有本分。\n水云真自得，吾与尔为羣。",
        "dynasty": "宋",
        "collection_info": null
    },
    {
        "uuid": "30116b21629ff04239a630b7846189f8",
        "title": "寄柳塘汪叔畊三首  其一",
        "author": "詹初",
        "content": "不闻尔言久，因觉我言非。\n欲得尔之善，真期尔指归。",
        "dynasty": "宋",
        "collection_info": null
    },
    {
        "uuid": "7b276bcf197b7d0bd3000c00be404044",
        "title": "寄柳塘汪叔畊三首  其二",
        "author": "詹初",
        "content": "久未从君行，出门无可去。\n思尔行之善，秉烛坐至曙。",
        "dynasty": "宋",
        "collection_info": null
    },
    {
        "uuid": "1d392cfd63f649f558615e904fb69b51",
        "title": "寄柳塘汪叔畊三首  其三",
        "author": "詹初",
        "content": "数月未论心，此心觉还真。\n矢以惺惺法，始终奉此身。",
        "dynasty": "宋",
        "collection_info": null
    },
    {
        "uuid": "c23ab390873dad2800dda6bad6f14cdf",
        "title": "归田",
        "author": "詹初",
        "content": "归田漫云苦，田野乐有余。\n忙去一犂黍，閒来万卷书。\n食赡忘帝力，理见识心虚。\n随地平生意，从今可自如。",
        "dynasty": "宋",
        "collection_info": null
    },
    {
        "uuid": "265d003e001df10b5abec30d2cb43c11",
        "title": "奉寄体仁宗叔一首",
        "author": "詹初",
        "content": "一从示至教，日觉旧行非。\n但恨范模远，终为物欲欺。\n有知无取正，积惑总成疑。\n独有依归念，端然未改移。",
        "dynasty": "宋",
        "collection_info": null
    },
    {
        "uuid": "c625c24321c80d2e4ea18c28aa6debfc",
        "title": "漫兴",
        "author": "詹初",
        "content": "秋风独坐野塘前，水上游鱼自有天。\n真意更须何处觅，知音从古在无絃。",
        "dynasty": "宋",
        "collection_info": null
    },
    {
        "uuid": "3ee388a8b3b33d6088374f81d9af81e7",
        "title": "春归",
        "author": "詹初",
        "content": "生意无端绿满枝，闭门高卧日迟迟。\n一编周易年年把，门外春归总不知。",
        "dynasty": "宋",
        "collection_info": null
    },
    {
        "uuid": "b1eb20500e8d78321719263d69553e9a",
        "title": "题程栖竹居士卷",
        "author": "詹初",
        "content": "此翁日日对修竹，竹上风清心亦清。\n高节有常原自劲，中虚无物本来成。\n美淇君子诗为咏，贯岁圣人礼作盟。\n林裏七贤真浪迹，怜君不慕七贤名。",
        "dynasty": "宋",
        "collection_info": null
    },
    {
        "uuid": "8d875000a2569491e1e5012622c51cec",
        "title": "云掩月  其一",
        "author": "詹初",
        "content": "游云纷扰混太清，苍茫万里晦月明。\n岂是贞明能为改，却缘外面纵且横。\n纵横云霭尽能拨，一轮即见当天发。\n当天皎皎月照人，今古何曾人照月。\n千江万江月尽圆，千人万人谁知焉。\n李白江头捉月死，尽笑李白醉而颠。\n江中那有月可捉，举首独立空茫然。\n空茫然，月在天，古来祗有一心传。\n休教心外便便言，当时岂啻李白醉江边。",
        "dynasty": "宋",
        "collection_info": null
    },
    {
        "uuid": "a39e788e4c66fe30dd4cbaa6a5bbf140",
        "title": "云掩月  其二",
        "author": "詹初",
        "content": "心如明月物如云，心放应为物所分。\n欲反此心须去物，原来还自在天君。",
        "dynasty": "宋",
        "collection_info": null
    },
    {
        "uuid": "1b2e0650dd92084a3b86f3fe41e3fbcc",
        "title": "沐浴  其一",
        "author": "詹初",
        "content": "暮春河水暖春晖，浴罢悠悠自坐矶。\n弄柳乘风兴未尽，高歌一曲日西归。",
        "dynasty": "宋",
        "collection_info": null
    },
    {
        "uuid": "023e6972f14cd4795da3ada3a4b74d75",
        "title": "沐浴  其二",
        "author": "詹初",
        "content": "閒浴溪头静自居，此身已濯心何如。\n此心欲濯静中去，静定由来物自除。",
        "dynasty": "宋",
        "collection_info": null
    },
    {
        "uuid": "5762015670dcceab85681866d4abaf6e",
        "title": "感嘆",
        "author": "詹初",
        "content": "岁月蹉跎六十乘，嗟予德业竟何能。\n善无一得过恒有，力尽千般志尚弘。\n学易一编终法孔，反身三省死如曾。\n漫嘲吾老成衰朽，定举全仁重任胜。",
        "dynasty": "宋",
        "collection_info": null
    },
    {
        "uuid": "2f915e3b2fe9f779184a9a04ecce1f34",
        "title": "寄黄直卿",
        "author": "詹初",
        "content": "忆昔年犹壮，庐山侍读书。\n叨为三友末，相隔廿年余。\n君道多朋合，余非独索居。\n缘兹君日益，余昧愈成愚。",
        "dynasty": "宋",
        "collection_info": null
    },
    {
        "uuid": "4c75565f8f255948267e230110535e6b",
        "title": "观春",
        "author": "詹初",
        "content": "万木春来花满枝，忽来忽去迭无时。\n此中还有此中意，说向傍人人不知。",
        "dynasty": "宋",
        "collection_info": null
    },
    {
        "uuid": "dd07f9d8fd8c383220a7131f08af6e32",
        "title": "书白乐天琵琶行后",
        "author": "詹初",
        "content": "浔阳夜泊送客船，船上谁人白乐天。\n坐闻一曲琵琶奏，青衫何用涕泗涟。\n岂知通穷良有命，君子当之无怨焉，虚使歌行世上传。",
        "dynasty": "宋",
        "collection_info": null
    },
    {
        "uuid": "04c0774b84630f66f810912d55a6da8c",
        "title": "松竹",
        "author": "詹初",
        "content": "青翠春来未见奇，丽红正是夭夭时。\n霜寒十月花开尽，祗有松筠秀旧枝。",
        "dynasty": "宋",
        "collection_info": null
    }
]