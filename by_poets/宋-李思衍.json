[
    {
        "uuid": "e7057474a9888201bf4d95bf99cbe0ff",
        "title": "鬻孙谣",
        "author": "李思衍",
        "content": "白头老翁髮垂领，牵孙与客摩孙顶。\n翁年八十死无恤，怜女孩童困饥馑。\n去年虽旱犹禾熟，今年飞霜先杀菽。\n去年饥馑犹一粥，今年饥馑无余粟。\n客谢老翁将孙去，泪下如丝不能语。\n零丁老病维一身，独卧茅檐夜深雨。\n梦回犹是悞呼孙，县吏催租正打门。",
        "dynasty": "宋",
        "collection_info": null
    },
    {
        "uuid": "22b465d02fd0ce54cd819b6e433c6663",
        "title": "元日",
        "author": "李思衍",
        "content": "笋班玉立五云阶，曾醉天家舞马杯。\n坐困庾楼分月久，明从尧殿带春来。\n洪钧暖入宫桥柳，金鼎香传驿使梅。\n爆竹一声春梦晓，沈香亭北牡丹开。",
        "dynasty": "宋",
        "collection_info": null
    },
    {
        "uuid": "5385e62f2c6d39e3ee75587e673cd137",
        "title": "见王参政",
        "author": "李思衍",
        "content": "猎猎风沙透纸窗，地炉火歇冷侵床。\n一声孤鹤唳残月，几杵疏钟敲晓霜。\n黍律嘘春燕谷暖，梅花入梦楚天长。\n归期乞趁东风软，醉袅丝鞭吟绿杨。",
        "dynasty": "宋",
        "collection_info": null
    },
    {
        "uuid": "eaaf3bbbc818028b3c9a49dca3ee57f3",
        "title": "寄江西魏按察",
        "author": "李思衍",
        "content": "双气光收紫气沈，六丝辔动使华临。\n寒生柏府风霜面，清照梅花玉雪心。\n一道秋江澄浊浪，千厓晓色破顽阴。\n水天霞鹜吟情逸，只恐商家要作霖。",
        "dynasty": "宋",
        "collection_info": null
    },
    {
        "uuid": "27389dd2f943a6c64611c1eba6cd65f3",
        "title": "上雷御史",
        "author": "李思衍",
        "content": "台上栖乌颤晓寒，朱帘云静楚天宽。\n星芒摇动龙阿剑，霜气横陈廌角冠。\n苦透柏心风力劲，清临梅影雪痕干。\n浑源闻有传家谱，夜露心香借易看。",
        "dynasty": "宋",
        "collection_info": null
    },
    {
        "uuid": "df1f7870a060a7a538509a21d7ee314e",
        "title": "妙高台",
        "author": "李思衍",
        "content": "危亭新构客持觞，雨挹阑干面面凉。\n烟外好山供水墨，风前老树奏笙簧。\n接天凈绿秋江白，着地彤云晚稻黄。\n騕褭丝鞭归兴逸，水晶宫殿桂花香。",
        "dynasty": "宋",
        "collection_info": null
    },
    {
        "uuid": "57674d8c35e9f1fa9a02cafab40fccfd",
        "title": "次韵单徒提举",
        "author": "李思衍",
        "content": "百蛮冠带悉来庭，九处临关万雉城。\n汉殿风驰十行诏，唐藩雷动众军声。\n海涵春育民膏泽，雨施云行天性情。\n听得老癃扶杖语，紫微垣畔泰阶平。",
        "dynasty": "宋",
        "collection_info": null
    },
    {
        "uuid": "59a626711c55982f68cea7b70468e1d9",
        "title": "汴京怀古",
        "author": "李思衍",
        "content": "沧海成田艮岳荒，谁能行役不彷徨。\n青城北狩隔万里，花石南来宝几纲。\n土暗尘昏天水碧，风轻雨过女真黄。\n无人可语宣和事，九些陈留酹一觞。",
        "dynasty": "宋",
        "collection_info": null
    },
    {
        "uuid": "6524e43d4577333d17716068a100f17b",
        "title": "会同馆",
        "author": "李思衍",
        "content": "万间顶𩕳翠光团，千尺廊腰眼界宽。\n鸭脚参天风雨老，龙髯蛰地雪霜寒。\n庭花飞墨空遗恨，宫叶流红不忍看。\n古往今来只如此，夕阳搔首倚阑干。",
        "dynasty": "宋",
        "collection_info": null
    },
    {
        "uuid": "771b53f0751c8973de3aaa8c82846476",
        "title": "华盖楼",
        "author": "李思衍",
        "content": "三十六坊如掌平，长桥短艇水纵横。\n银河一道江连海，画障四围山绕城。\n老树烟云春绿暗，小楼帘幕晓红明。\n阴阴翠影谁家屋，梦觉草池鶑一声。",
        "dynasty": "宋",
        "collection_info": null
    },
    {
        "uuid": "2b44d350decf478d7a84737e874d2fe7",
        "title": "石牛行",
        "author": "李思衍",
        "content": "寒牛觳觫秋江烟，五丁担落石一拳。\n惊涛拍岸撼不动，夕阳老背供鸦眠。\n天荒地老煮白石，顽懒不过苍苔田。\n腾腾卧地带佛性，尚肯远护风涛船。\n泥深蹄转重，鼻缺绳难穿。\n既不能西推紫气度函谷，五千道德言神仙。\n又不能粪金开秦塞，隔绝鸟道四万八千年。\n渴奔一斗酒，傲兀庐山前。\n潢池刀剑卖已尽，贞观斗米方成钱。\n雨犁急趁勾芒起，不然碎汝春风鞭。",
        "dynasty": "宋",
        "collection_info": null
    },
    {
        "uuid": "15ac2875d3aa4a755e6d3de568c5cf8c",
        "title": "世子燕席索诗",
        "author": "李思衍",
        "content": "干坤气运会贞元，皓月腾空息瘴烟。\n北阙星驰新诰命，南郊春转旧山川。\n存诚乃可必事帝，保国无如是畏天。\n光觐紫宸归化锦，山河带砺保千年。",
        "dynasty": "宋",
        "collection_info": null
    },
    {
        "uuid": "12e8897abb7e69d73a1be71eb8e1f79b",
        "title": "世子和前韵有自顾不才惭锡土只缘多病欠朝天之句即席次韵",
        "author": "李思衍",
        "content": "雨露汪洋普汉恩，凤衔丹诏出红云。\n拓开地角皆和气，净挟天河洗战尘。\n尽道玺书十行下，胜如琴殿五絃熏。\n干坤兼爱无南北，何患云雷復有屯。",
        "dynasty": "宋",
        "collection_info": null
    },
    {
        "uuid": "f88a3086f8dbc70d4c2e1a8b1c073e52",
        "title": "行赆有礼辞之世子举陆贾事亹亹见爱谢绝以诗",
        "author": "李思衍",
        "content": "绿玺南来奉玉音，九重恻怛为民深。\n蜀人爰命相如檄，越使何求陆贾金。\n冰雪孤忠臣子事，干坤生物帝王心。\n从今但得天从欲，航海梯山岁岁深。",
        "dynasty": "宋",
        "collection_info": null
    },
    {
        "uuid": "5cf8ff6925e09520d7cb4745cba902e0",
        "title": "彭城",
        "author": "李思衍",
        "content": "一水渊渟绿不波，四山玉立碧嵯峨。\n城头刍石黄楼赋，台上风云赤帝歌。\n竹帛有香豪杰在，山河无恙废兴多。\n男儿要作千年调，戏马台高石可磨。",
        "dynasty": "宋",
        "collection_info": null
    },
    {
        "uuid": "c9a388387f864e2a3088f27450c2aa33",
        "title": "隆山塔院",
        "author": "李思衍",
        "content": "峰顶浮图第几重，四天尘界尽虚空。\n县居岛屿萦回处，海在烟霞叆叇中。\n浴水垂盘旸谷日，轰雷鼙鼓怒涛风。\n蓬莱咫尺阑干底，平步长桥跨玉虹。",
        "dynasty": "宋",
        "collection_info": null
    },
    {
        "uuid": "d98458f7ec85032c394661a0ec435bea",
        "title": "志古溪堂",
        "author": "李思衍",
        "content": "堂成合入辋川图，尘隔香红九轨衢。\n诗洩骚情风格老，棋藏活着路头苏。\n梅黄着雨惊鶑染，竹醉熏风倩鹤扶。\n一片丹青谁画得，吟肠恼断老耕夫。",
        "dynasty": "宋",
        "collection_info": null
    },
    {
        "uuid": "51597abb748d42d698cd799b0a6656b1",
        "title": "见维扬崔左丞",
        "author": "李思衍",
        "content": "十里珠帘一半垂，扬州风物最宜诗。\n平山倚槛欧阳子，明月吹箫杜牧之。\n吟笔新添梅鼎手，歌楼争觅竹枝词。\n濡毫愿逐奚奴后，描尽春风芍药枝。",
        "dynasty": "宋",
        "collection_info": null
    },
    {
        "uuid": "3f60a675a354f6d69ac1596f89915ddd",
        "title": "拜许鲁斋像",
        "author": "李思衍",
        "content": "玉笋头边懒押班，汗青笔削更重刊。\n直言何管雷霆怒，清节不知冰雪寒。\n性理晦庵真学术，鬚眉商岭古衣冠。\n欲求绘画耆英手，写过江南子弟看。",
        "dynasty": "宋",
        "collection_info": null
    },
    {
        "uuid": "4e7f2e32053fe0e21d62c370b6760600",
        "title": "天庆宫",
        "author": "李思衍",
        "content": "紫盖星临北斗躔，金门客去几千年。\n蒙泉有味见福地，劫火离灰是洞天。\n尘外仙家山上屋，日边帆影海东船。\n飘飘云气蓬莱近，五彩飞鸾不用鞭。",
        "dynasty": "宋",
        "collection_info": null
    },
    {
        "uuid": "1713bcda4681e5220547819f91513218",
        "title": "安南观棋",
        "author": "李思衍",
        "content": "地席跏趺午坐凉，棋边袖手看人忙。\n槟榔{月若}□又春绿，送到谁家橘柚香。",
        "dynasty": "宋",
        "collection_info": null
    },
    {
        "uuid": "193e81d322dbf54734e547a8127a15b3",
        "title": "漂母墓",
        "author": "李思衍",
        "content": "登坛抛却钓鱼竿，庙食难酬一饭恩。\n春老五陵佳气歇，近来谁復念王孙。",
        "dynasty": "宋",
        "collection_info": null
    },
    {
        "uuid": "0e8543d0150121ce05b6be0149fae7f6",
        "title": "弔李肯斋",
        "author": "李思衍",
        "content": "天地由来有废兴，义无两大一身轻。\n封疆社稷若不死，妇女鬚眉安用生。\n纽解三纲重接续，灰寒万劫独光明。\n便当配食三闾庙，启迪民彝见太平。",
        "dynasty": "宋",
        "collection_info": null
    },
    {
        "uuid": "591e38af5de1bcdafc93231daac08b62",
        "title": "思明州摩云岭",
        "author": "李思衍",
        "content": "二到摩云顶𩕳头，雨花湿透褐驼裘。\n草荒行路几百折，茅盖前峰又一州。\n雁泽流离新户口，鹿场町疃旧田畴。\n太平有象重生聚，甲洗天河剑买牛。",
        "dynasty": "宋",
        "collection_info": null
    },
    {
        "uuid": "5df553ff536c5697a9741d9be6c3f1ea",
        "title": "万斛山",
        "author": "李思衍",
        "content": "持囊簪笏紫霄閒，声价高于万斛山。\n绝顶上行谁不爱，急流中退古来难。\n人言进步必为相，我道知几好丐閒。\n若也买田清颍上，幅巾便是进贤冠。",
        "dynasty": "宋",
        "collection_info": null
    }
]