[
    {
        "uuid": "ea5aa7f19b336c10cea6e67042bacf94",
        "title": "德清宰俞居安自画渊明图",
        "author": "王当",
        "content": "门无车马喧，径有松菊阴。\n前窗面清泚，后户依嵚岑。\n就使世俗工，犹足写幽深。\n况今令尹贤，洞照先哲心。\n出处异轨辙，丘壑同胸襟。\n予知淡笔墨，良似无弦琴。\n先生如明月，莹洁照古今。\n形模或能写，光彩讵可临。\n寥寥千古意，当向笔下寻。\n人心去典午，朝柄归卯金。\n岂无康济心，且赋归来吟。\n天生卓荦姿，岂是甘山林。\n当今急英贤，四海待商霖。\n勉哉就功名，枯槁不足钦。",
        "dynasty": "宋",
        "collection_info": null
    },
    {
        "uuid": "302a94586e5f18a64639e03c45aabf93",
        "title": "表兄丁行之俾予作山水一轴",
        "author": "王当",
        "content": "秃髪管城书不中，麝煤满砚随轻浓。\n烟云变怪本无定，丹青故匪能形容。\n解衣盘礴无人久，妙迹于今復何有。\n挥毫要使真宰泣，嘆息初非痴绝手。\n辽东有人丁令威，去家得仙人暂归。\n上界繁做异丘壑，安得长林大麓长追随。\n联翩大轴要予写，敲冰不在鹅溪下。\n吾既不能为乔松直干摩苍天，又不能为小童一线飞纸鸢。\n万里江山入平远，唤取画师阎立本。",
        "dynasty": "宋",
        "collection_info": null
    },
    {
        "uuid": "cc15bd072d238b5f4ca5219ddf6ff4c5",
        "title": "江侯邀予作山水书以赠之",
        "author": "王当",
        "content": "江侯乐山水，誓卜山水居。\n游戏天目道，箬帽跨蹇驴。\n村童习识之，拍手笑且呼。\n行行不知顾，心与山水俱。\n于兹且几年，所得应有余。\n云胡不知厌，要予写诸图。\n昔者少壮日，戏墨谩妻奴。\n今衰眼目暗，笔砚久已疏。\n书来不得谢，督迫畴敢徐。\n图成不自识，浓谈恣所如。\n云深雾莫测，中恐藏于菟。\n人生孰非幻，作观随有无。\n江侯乐山水，何考其真欤。\n作诗调江侯，江侯其晓诸。\n观毕勿遽弃，醤瓿尚可糊。",
        "dynasty": "宋",
        "collection_info": null
    },
    {
        "uuid": "08f37406aa1d701acb750f0c2caf3a3c",
        "title": "何源秀才为予画山水图觅诗",
        "author": "王当",
        "content": "孤峰特立何巉巉，势与霄汉高两参。\n左蟠右列分岭岫，俨若至尊朝子男。\n怪予蜗室不盈丈，欲有异境超尘凡。\n素缣挂壁故妥帖，平地作此千嵌岩。\n云蒸雾结深莫测，长林大麓乱不芟。\n想当变怪蛰龙虎，中有窟穴谁能探。\n将崩未崩江动石，欲去不去风满帆。\n山坳林阙见天际，隐约万里横烟岚。\n嗟予质性素山野，视此丘壑心益耽。\n斗升之粟真秣莝，野马垂耳就辔衔。\n西山爽气日在望，吏卒侍侧严若监。\n青鞋布袜弃不着，谁令自苦披青衫。\n颇羞渔父驻短棹，似笑大夫新被谗。\n寄言鸟兽倘可侣，吾将从汝栖林峦。",
        "dynasty": "宋",
        "collection_info": null
    },
    {
        "uuid": "4c9ece730f29815205206f44a72bd222",
        "title": "戏画古松真清斋前",
        "author": "王当",
        "content": "轮囷復离奇，不柏亦不栗。\n吾庐非夏社，嘉树伊谁植。\n刳心谢吹嘘，强骨余霹雳。\n峥嵘历风霜，偃蹇岂朝夕。\n客从何方来，一睹心眼惑。\n怪此苍蛟龙，落莫依屋壁。\n不知造物工，输写入笔力。\n轻明绝纤埃，冥晦滴浓黑。\n皮坚皵鳞甲，叶老攒予戟。\n古工予不师，挥扫恣淋沥。\n盘礴醉且狂，讵识韦与毕。\n虽云不造极，要自出胸臆。\n当知后凋操，不在翰墨迹。\n地瘠山骨出，天低云气逼。\n俯仰辄有碍，巨干那能直。\n翻令栋梁姿，鬰屈自跼蹐。\n安得少陵绢，一扫二千尺。\n会看十八公，高压三品石。",
        "dynasty": "宋",
        "collection_info": null
    },
    {
        "uuid": "d80b3c2a3c7ae1d177ec1e4282db3ee9",
        "title": "戏画松柏壁",
        "author": "王当",
        "content": "穷山数家聚，官况羁若旅。\n冰厅昼日永，眇眇谁与语。\n眷彼苍髯生，结友得新甫。\n奋笔写瑰姿，双虬见墙堵。\n饱霜柯叶老，积日皮骨枯。\n上有云垂天，惨淡阁寒雨。\n下有溪潄石，牵牛确绝埃土。\n材奇生长艰，根瘦卓立苦。\n交柯寒相依，雷陈共然许。\n分干或相避，廉蔺驯两虎。\n信非同根生，要是岁寒侣。\n众木猥连林，哙等何足伍。\n君看桃与李，秾丽相媚妩。\n情态能几时，纷纷可堪数。",
        "dynasty": "宋",
        "collection_info": null
    }
]