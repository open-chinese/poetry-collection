[
    {
        "uuid": "750d1788313ceb44647323d500fd7478",
        "title": "送长寿黄主簿",
        "author": "卫博",
        "content": "黄郎千人英，凛凛霜松姿。\n邺侯三万卷，载復无遗辞。\n十年居太学，辛勤厌朝虀。\n词场事雄俊，傲睨深丛罴。\n再拜天子前，袍笏光陆离。\n朅来皖水滨，乐哉同襟期。\n顾我蓬之心，友娅惭非宜。\n朝来摆征衫，怅望当分携。\n君家闽海陬，去作楚郢归。\n大哉天宇间，会合固有时。\n丈夫志八表，曲士守一涯。\n锦衣行未暮，鸾桂先高枝。\n清润照冰玉，唱和共埙箎。\n行行得所诣，何必事町畦。\n寒江清无波，爱景摇窗扉。\n衮衮江上山，万象供品题。\n还登古石城，往和白雪诗。\n傥因西飞鸿，寄我长相思。",
        "dynasty": "宋",
        "collection_info": null
    },
    {
        "uuid": "aba68353cf380e72ff7cc58b5e33de86",
        "title": "偶成杂意四首  其一",
        "author": "卫博",
        "content": "清风被草木，岁岁蕃中园。\n佳荫欲翳空，擢秀何争妍。\n黄杨独咫尺，更说厄閠年。\n惜哉坚正姿，何独悭于天。",
        "dynasty": "宋",
        "collection_info": null
    },
    {
        "uuid": "304e4b85e689833af660f8af4cca54ba",
        "title": "偶成杂意四首  其二",
        "author": "卫博",
        "content": "长松栽万年，必在千仞巅。\n卑哉蓬蒿间，斥鷃无高鶱。\n如何一杯水，活此横海鳣。\n谁能激沧溟，为子抟青天。",
        "dynasty": "宋",
        "collection_info": null
    },
    {
        "uuid": "9e0ee90b2e008fb4090dcbcb340ca848",
        "title": "偶成杂意四首  其三",
        "author": "卫博",
        "content": "方朔出世士，挥斥隘八极。\n乃与优侏儒，饥饱同一食。\n调笑刘天子，绐之聊一剧。\n此意竟不传，无人子思侧。",
        "dynasty": "宋",
        "collection_info": null
    },
    {
        "uuid": "1b8af0f4dcc7ec1423228677db9111ea",
        "title": "偶成杂意四首  其四",
        "author": "卫博",
        "content": "朝草百幅笺，暮草千函书。\n贵人肯首耳，一言蹑云衢。\n但见人因子，不见子亦如。\n梁间啸者谁，知是鬼揶揄。",
        "dynasty": "宋",
        "collection_info": null
    },
    {
        "uuid": "68513e317b246fddea9b31560157749d",
        "title": "送杨舒州",
        "author": "卫博",
        "content": "我昔怀军书，西行尽淮泗。\n是时敌方张，长江饮渴骑。\n憨将何一律，两地一朝弃。\n川原厌膏血，关山接烽燧。\n岿然舒子国，屹立干戈地。\n中有袴襦民，未可文法治。\n疮痍待良药，天子念循吏。\n谁厌承明直，雅是诗书帅。\n淮扬君肯薄，吾丘世寡二。\n正须烹鲜手，往述羡鱼意。\n前驱触炎热，弭节及凉吹。\n朝衙百吏散，闭閤有余致。\n临州古云乐，此理敢轻议。\n近闻今单于，已遣朝正使。\n公师杜征南，郡得汉龚遂。\n里闾息愁叹，扞牧殆余事。\n政成多暇日，寄我千金字。\n淮鱼秋正美，灊山日空翠。\n匹马不作难，为公十日醉。\n颇见有此客，要使州人记。",
        "dynasty": "宋",
        "collection_info": null
    },
    {
        "uuid": "a6ce19b2448055bfc73b5e42168116e8",
        "title": "不寐",
        "author": "卫博",
        "content": "夜深耿不寐，鼻息闻比邻。\n家童亦倡酬，轰雷隠床漘。\n病夫默欹枕，愈觉展转频。\n天籁寂不闻，独此声轮囷。\n悬知鼾睡夫，定非识字人。\n不然事纷纠，岂得全其真。\n世上学书儿，颇结烦恼因。\n多识一丁字，便欲了八垠。\n谁甘冻龟缩，竞作寒螀呻。\n今日为何时，酣寝图安身。\n往往中夜兴，起舞徒逡巡。\n大哉出世士，天地衾枕均。\n首压西山巅，气盖北海滨。\n死生一梦觉，寒暑同屈伸。\n时于两踵间，出息疑氤氲。\n蝴蝶亦翩翻，客主谁疎亲。\n譬如善饮人，号呶观众宾。\n又如富家翁，经营笑弥贫。\n优游木雁际，卒岁谁斧斤。\n问我无眼禅，答君妙入神。\n我亦起洗醆，软脚长安春。\n垂我大鹏翼，脂我神马轮。\n未经华胥国，聊追葛天民。\n梦回復惘然，唤起啼丛榛。",
        "dynasty": "宋",
        "collection_info": null
    },
    {
        "uuid": "3dffc8d4da606ebb5e0f229123c0c922",
        "title": "二猫诗",
        "author": "卫博",
        "content": "地偏人迹希，斋厨冷如刷。\n老僧挑野菜，岂识腥与血。\n饥鼠知自迁，畜猫竟徒设。\n我来客南斋，盘餐稍罗列。\n烹炮愧寡鲜，弃置谢琐屑。\n二猫亦慕羶，媻跚事争啮。\n小儿强解事，叱逐加撞㧙。\n尺棰未去手，二猫復及闑。\n惩羹肯吹虀，废食未因噎。\n小儿恚猫痴，提耳当割切。\n谢儿儿勿嗔，我曹更痴绝。\n要之等为口，已矣莫中热。",
        "dynasty": "宋",
        "collection_info": null
    },
    {
        "uuid": "3121e9550f786644b371b3d45e6ae3d2",
        "title": "题安流亭",
        "author": "卫博",
        "content": "剑潭百尺深，中有神物蟠。\n东流并山脚，凿凿穿巑岏。\n广拟一苇航，声战两耳寒。\n异哉黄头郎，放棹随飞湍。\n势若从天来，千仞转一圜。\n百里不及眴，孰与岭道难。\n长篙信敏手，岸石如剑攒。\n江头惮瘏痡，谁不谋所安。\n嗟嗟彼征夫，遭时弃师干。\n不裹马革中，来葬鱼腹间。\n壮士等死耳，此命良辛酸。\n仆夫第知免，笑言杂悲欢。\n宁知利害涂，倚伏如毫端。\n岂无跛男子，不救为可叹。\n晏安有鸩毒，怀哉宜鉴观。",
        "dynasty": "宋",
        "collection_info": null
    },
    {
        "uuid": "609aaf7aafaf4ccee5e74d8f5588bcbc",
        "title": "醉歌行",
        "author": "卫博",
        "content": "软沙挟径草微微，画堂甲帐光流离。\n堂外花骢玛瑙覊，传呼直到黄金墀。\n黄金墀下班如剪，苍槐不动蟠蛟螭。\n出门胆落金吾将，归去泣走铜山儿。\n河龙供鲤桂为醑，御厨珍送丝络垂。\n干坤整顿万事了，蹴踏四海乘丹梯。\n丈夫生时重意气，胡为到处潜伤悲。\n乡里小儿狐白腋，五陵豪客颠倒衣。\n酒酣耳热歌浩荡，挥斥八极隘九围。\n投戈却日日不住，焚膏尚卜升朝曦。\n君看博浪沙中客，圯下偷生天地窄。\n相期要看后五日，路逢莫问前一着。",
        "dynasty": "宋",
        "collection_info": null
    },
    {
        "uuid": "588303a014fe171c9d72a988c83baf52",
        "title": "赠王君用求画小屏",
        "author": "卫博",
        "content": "先生本是谈天口，云梦胸中吞八九。\n一丘一壑未忘情，得之于心应之手。\n分裂玄圃翻潇湘，鬼神夜泣蛟龙藏。\n兴来八极眇挥洒，陵夺万象归微茫。\n十日一水五日石，千年王宰今相识。\n已知相识意相亲，异时直恐空相忆。\n跨鲸挟矢沧海游，袖无赑屃无乃羞。\n促迫能事吾岂敢，激昂浩兴君应酬。\n崩崖压床浪翻屋，咫尺端将万里蹙。\n我生有意水石间，枕潄须君一屏足。",
        "dynasty": "宋",
        "collection_info": null
    },
    {
        "uuid": "ae2f5bf8ee8b3f376c984d669249c3cb",
        "title": "送齐六归石城",
        "author": "卫博",
        "content": "春衫快马君来时，寒江稳泛君今归。\n人生聚散定何许，怅望十年三别离。\n忆昔见君石城下，杂佩瑶瑜间兰麝。\n三年一鸣惊倒人，欲和熏风奏韶夏。\n翰林主人子墨卿，文章意气飘朝云。\n君归但扫三千牍，后会却揖贤书登。\n离离漠漠霜芜没，江上阴风搅寒日。\n不用长吟河畔草，与君且尽杯中物。",
        "dynasty": "宋",
        "collection_info": null
    },
    {
        "uuid": "80a0718a5c146bc95c1c98e1c96509f4",
        "title": "次韵张司法题郑少尹庭下绯桃",
        "author": "卫博",
        "content": "梅飘柳坠半春中，庭下绯英细作丛。\n刺眼定添新叶绿，伤心应似故园红。\n玄都怨感成尘事，石髓追游满地风。\n报答春光须作意，乱飘繁萼向晴空。",
        "dynasty": "宋",
        "collection_info": null
    },
    {
        "uuid": "821b3dfb4c674b81eddad3fb4f92b559",
        "title": "张君请同次前韵速郑少尹赏桃",
        "author": "卫博",
        "content": "邂逅溪源一梦中，空余罗袖迭春丛。\n生怜烟杏匀肌薄，不分江梅映肉红。\n要识临塘比西子，便须索酒对东风。\n随君拄杖敲门去，莫惜觥船一棹空。",
        "dynasty": "宋",
        "collection_info": null
    },
    {
        "uuid": "f509f64e2501360d9ab17449d2af5954",
        "title": "十二月十七日病中立春",
        "author": "卫博",
        "content": "綵胜宫花闹九门，挽回和气入干坤。\n未教柳树夸青眼，先与梅花作返魂。\n不见新蔬行节物，漫将一岁答春温。\n病躯可是能顽巧，偏发天公造化恩。",
        "dynasty": "宋",
        "collection_info": null
    },
    {
        "uuid": "51697bfa0ee7deb73cac5dce4478c87e",
        "title": "次韵赠汪解元",
        "author": "卫博",
        "content": "迩来待诏溢金门，诧赋夸诗陋古文。\n独忿典谟诬旧注，直将尧舜望吾君。\n公车两吏催朝奏，乙牍中宸达夜分。\n且忍羁孤度残腊，行看汉殿赏凌云。",
        "dynasty": "宋",
        "collection_info": null
    },
    {
        "uuid": "39a7e9fcaf318380caee98f30e5e7db2",
        "title": "再次前韵送行",
        "author": "卫博",
        "content": "匆匆行役驻无因，缟纻相看足礼文。\n江阔孤舟谁伴我，夜阑尊酒独思君。\n离筵不用歌三迭，元夕重来月十分。\n更欲四方随孟子，此生安得化为云。",
        "dynasty": "宋",
        "collection_info": null
    },
    {
        "uuid": "8944a2f58ec6010351e43d14a4271272",
        "title": "次韵汪解元留别",
        "author": "卫博",
        "content": "留别诗成语更酸，谁怜索米困长安。\n圣朝有意台莱咏，高士无嫌桂柏寒。\n闻道新书行入奏，少陪征棹慰余欢。\n一封临召君须出，山色溪光不可餐。",
        "dynasty": "宋",
        "collection_info": null
    },
    {
        "uuid": "f636ae81f879714df580b5c6e255cad5",
        "title": "次韵赠汪解元行",
        "author": "卫博",
        "content": "平湖画鹢春无际，古寺名花色斩新。\n走马未同追胜处，出门翻作送行频。\n诗成转觉伤离绪，别去应烦说旧因。\n野店无人山月白，明朝尊酒更愁人。",
        "dynasty": "宋",
        "collection_info": null
    },
    {
        "uuid": "3f53aa08b6e4a7aeb2f4e1e1ea4ffcf3",
        "title": "次韵酬大光见赠",
        "author": "卫博",
        "content": "十年踪迹并萍浮，今日行藏谩倚楼。\n明月相思淮水外，东风吹梦越江头。\n深深庭院惊春晚，淡淡鶑花称客愁。\n记取追随休暇日，殷勤陶谢许同游。",
        "dynasty": "宋",
        "collection_info": null
    },
    {
        "uuid": "b3d1a876c86c8e25157ffba6f50792f6",
        "title": "次韵谢王使君见赠二首  其一",
        "author": "卫博",
        "content": "西江派别几经年，圣处骚人总未传。\n遗我骊珠三叹罢，乞君霞佩一翩然。\n自闻流水知音趣，苦厌秋虫傍耳煎。\n归去寒光惊蔀屋，明朝纸价溢都廛。",
        "dynasty": "宋",
        "collection_info": null
    },
    {
        "uuid": "974fb8565c50f75393e69ab5240037c8",
        "title": "次韵谢王使君见赠二首  其二",
        "author": "卫博",
        "content": "功成刻楮谩三年，技拙空惭不可传。\n晚事韩门称弟子，终期幕府颂燕然。\n相看霜干寒犹在，未许兰膏明自煎。\n祭竈乞隣端有志，只愁多指费囷廛。",
        "dynasty": "宋",
        "collection_info": null
    },
    {
        "uuid": "e5b567c511a055b87dbc90895ec66acf",
        "title": "次吴国器韵",
        "author": "卫博",
        "content": "平生不作稻粱谋，身世江湖一舸浮。\n顾我方论天下事，喜君还向古人求。\n涂穷解识知津意，岁晚应甘短褐忧。\n便欲尽携书策卖，东家还许问邻不。",
        "dynasty": "宋",
        "collection_info": null
    },
    {
        "uuid": "6303ab51f9b4db483099bf4f1915a044",
        "title": "次何友直韵",
        "author": "卫博",
        "content": "野棠堤柳固依然，无奈轻寒湿暝烟。\n鶑语匆匆无意绪，花时寂寂废诗篇。\n晓来洗出天容静，空外吹残雨脚连。\n春色便须同检校，已随流水半涓涓。",
        "dynasty": "宋",
        "collection_info": null
    },
    {
        "uuid": "c43c0419701f47fac0dd8e51e008e53c",
        "title": "次韵王大光见赠",
        "author": "卫博",
        "content": "头角峥嵘冠八龙，相逢宛马昔从东。\n披怀一笑交情重，转眼三年世事空。\n浪迹偶登君子里，岁寒今见古人风。\n新诗欲报非琼玖，涉猎由来愧吕蒙。",
        "dynasty": "宋",
        "collection_info": null
    },
    {
        "uuid": "e1d8f11723f18dab9894a56ae3b5a515",
        "title": "春晴",
        "author": "卫博",
        "content": "柳梢梅子暗春城，深院谁家曲水横。\n海燕未来人斗草，野鸠相唤雨初晴。\n韶光纵好都来几，客抱如今作么生。\n风物不堪频检校，晓来花落半阶平。",
        "dynasty": "宋",
        "collection_info": null
    },
    {
        "uuid": "e43f8bfe5fae9d6c9ada572216da598f",
        "title": "次韵春日书怀",
        "author": "卫博",
        "content": "是非无遇不心亨，此道吾犹及老成。\n知己相逢须管鲍，传家各自叹韦平。\n幽居幸有箪瓢乐，高枕从看宇宙清。\n富贵傥来安足计，且应尊酒话平生。",
        "dynasty": "宋",
        "collection_info": null
    },
    {
        "uuid": "2bad882c0292e35713ee46c515412588",
        "title": "送江南闻秘校",
        "author": "卫博",
        "content": "胸中逸气凛横秋，欬唾珠玑落九州。\n堪叹羣儿自相贵，如君百战未封侯。\n相逢不啻平生旧，一笑还从汗漫游。\n好去慇懃护行李，要看鲸海试吴鈎。",
        "dynasty": "宋",
        "collection_info": null
    },
    {
        "uuid": "37ccb18de1669b26d6dd273eb240bc74",
        "title": "过江上",
        "author": "卫博",
        "content": "失脚尘凡不易收，莫思冠佩裹狙猴。\n但逢司马心相许，便拟中郎赋远游。\n弱水蓬莱三万里，仙家日月八千秋。\n闻名径欲兹山稳，不学刘郎世外求。",
        "dynasty": "宋",
        "collection_info": null
    },
    {
        "uuid": "68359b1f6185c2eb0fb7e6033ed1d8af",
        "title": "答吴子文",
        "author": "卫博",
        "content": "东游吴苑定何年，犹有佳名处处传。\n殆过百闻今果尔，相逢一笑两欣然。\n强藏燕石知君厚，试乞鸾胶为我煎。\n世上功名端易与，共期云翼跨芝廛。",
        "dynasty": "宋",
        "collection_info": null
    },
    {
        "uuid": "784cd6bc56702999a8f07130fc97eefc",
        "title": "和人雪诗",
        "author": "卫博",
        "content": "白玉楼台近广寒，冷侵银海眩光翻。\n只应天上梨花老，聊作人间柳絮繁。\n庆卜有年先一白，喜随宽令到千门。\n使君浩兴怜诗酒，隽饮谁供五石尊。",
        "dynasty": "宋",
        "collection_info": null
    },
    {
        "uuid": "4bbeb83bee233b2ebdc45a106d735008",
        "title": "病中书怀",
        "author": "卫博",
        "content": "平生技拙笑屠龙，去国尤惭易道东。\n回望飞云亲舍下，不堪伏枕左书空。\n四方未了男儿志，一饭长怀国士风。\n怜我已深兄弟好，愿从之子客东蒙。",
        "dynasty": "宋",
        "collection_info": null
    },
    {
        "uuid": "7b89312687c3b3e2c0b40953413a4749",
        "title": "书怀  其一",
        "author": "卫博",
        "content": "一剑西来又蒯缑，空余逸气凛横秋。\n羁情正类南飞鹊，生事浑随万里鸥。\n岁晚已惊霜入屦，夜寒唯有月当楼。\n四方八表男儿志，留滞江干恐白头。",
        "dynasty": "宋",
        "collection_info": null
    },
    {
        "uuid": "29beeb7c36acce4a28de672ff28132de",
        "title": "书怀  其二",
        "author": "卫博",
        "content": "万里江山一褐裘，十年踪迹并萍浮。\n囷禾谁展周郎指，负米长怀季路忧。\n书剑未酬平昔志，水云空结异乡愁。\n悠悠万事书空足，独立西风自点头。",
        "dynasty": "宋",
        "collection_info": null
    },
    {
        "uuid": "2d4e6879005648ee50d48fa26785d74a",
        "title": "次韵张君倚春郊且速东山之游",
        "author": "卫博",
        "content": "潋色岚光暖更妍，阴晴恰称养花天。\n恼人春事浓于酒，得意莎茵软胜绵。\n欲把风光供翰墨，直须杖屦蹑云烟。\n知君已作东山兴，缓步何辞十里阡。",
        "dynasty": "宋",
        "collection_info": null
    },
    {
        "uuid": "f16b3a6f9be34acafcea26f36ad81a72",
        "title": "明日出城爱其平沙浅水有钱塘西湖气象借前韵呈诸公",
        "author": "卫博",
        "content": "花红水绿斗春妍，长望江南忆乐天。\n黄栗留鸣山寂静，野棠梨发树蔫绵。\n楼台三竺将归路，气象西湖欲晚烟。\n风物不殊乡国异，好寻归马问长阡。",
        "dynasty": "宋",
        "collection_info": null
    },
    {
        "uuid": "ced043dcec6106ec55a023e425b88d96",
        "title": "春日书怀  其一",
        "author": "卫博",
        "content": "东风吹雨半斜斜，青草池塘忆谢家。\n池李山桃谩春色，伤心不见洛城花。",
        "dynasty": "宋",
        "collection_info": null
    },
    {
        "uuid": "18ca5794b73c20bc03f6912c0e957cbe",
        "title": "春日书怀  其二",
        "author": "卫博",
        "content": "人世逢春能几回，区区从使寸心灰。\n故园花柳应依旧，万里归思独上来。",
        "dynasty": "宋",
        "collection_info": null
    }
]