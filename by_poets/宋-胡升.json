[
    {
        "uuid": "6c09e6d1a924fa0ff746d522a817b497",
        "title": "仙都山",
        "author": "胡升",
        "content": "鼎湖不可见，巍然但孤峰。\n特立亘万古，气压诸山雄。\n黄帝久得仙，游行跨飞龙。\n至今世俗传，尚指辇路通。\n颇如昇天桧，追求白鹿踪。\n常言贵荒唐，厥见真儿童。\n顾惟此山奇，实宜仙所宫。\n水声来冷风，和以万本松。\n客枕久未稳，笙箫满虚空。\n颇疑九成音，不在二典中。\n但恐蚩尤旗，晔晔舒长虹。\n虽能独不死，忍视斯民穷。\n君看涿鹿战，万古蒙其功。\n鼎湖何足道，帝德弥苍穹。",
        "dynasty": "宋",
        "collection_info": null
    }
]