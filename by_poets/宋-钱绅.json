[
    {
        "uuid": "a7605ab53e5a9f9199ff5082aa1f2d0d",
        "title": "次韵济川西山避暑",
        "author": "钱绅",
        "content": "西山藴灵异，九曲面崚嶒。\n泉石漱鸣玊，松萝挂古藤。\n势雄掀宇宙，地大压丘陵。\n日永清阴覆，朝来爽气澄。\n幽寻嘉赏致，结客避歊蒸。\n散髪喧畦畛，支颐倦蹑登。\n武陵百虑释，丹列远思凝。\n度樾追遐景，煎茶忆若冰。\n土芝青削玉，琬液绿如渑。\n霜气连苍昊，冰威铄钝蝇。\n心酣醒復醉，意适寝还兴。\n蜗角徒争触，蜂腰谩逞能。\n缨尘心自濯，松韵响无明。\n自廓倚天剑，愁无繋日绳。\n舒怀高达士，得趣鄙山僧。\n云态几相挽，禽音似许譍。\n岚姿浑欲滴，秋色渐相矜。\n籧笛凉余思，衾禂乐未曾。\n虚闲消毒螫，放旷屏牵仍。\n高兴无时尽，何辞兴再乘。",
        "dynasty": "宋",
        "collection_info": null
    },
    {
        "uuid": "39ba7df355cc48e290ee556bb5cf9375",
        "title": "九月十五日济川诸公同游因成长韵",
        "author": "钱绅",
        "content": "好山如佳人，变态百种好。\n阴晴朝暮间，可爱不可道。\n时时思一见，如垢久不澡。\n我来正清秋，令人豁怀抱。\n秋色佳有余，俗客迹如扫。\n佳哉二三友，在席毎倾倒。\n杖策穷萦迴，高绝须一到。\n幽寻不厌倦，遇境即穷讨。\n阶前千歳松，阅尽众木槁。\n庭下百尺井，空传天眼老。\n陆子赏遗味，至今泉浩浩。\n高僧挂衣去，谁识衣中宝。\n九渊深非龙，徒见腓百草。\n众泉失蹊径，迸散不可考。\n世事毎如此，所合輙颠倒。\n夜深山色清，更对冰轮皓。\n竹栢影参差，水中交荇藻。\n迴棹舣波心，如在蓬瀛岛。\n举觞望青天，醉乡得深造。\n兹游须再嗣，万事殊未保。",
        "dynasty": "宋",
        "collection_info": null
    },
    {
        "uuid": "d368d193c883b845cefd942db46313f3",
        "title": "游惠山一首",
        "author": "钱绅",
        "content": "挐舟到山寺，诗句偶缘情。\n山自锡无后，寺因泉有名。\n楼阴回夕景，树色向冬荣。\n就水别茶味，全胜它处烹。",
        "dynasty": "宋",
        "collection_info": null
    },
    {
        "uuid": "1615dc7acd78c0c4b532d075c8852c07",
        "title": "题青山寺",
        "author": "钱绅",
        "content": "窈窕招提入翠微，碧波千顷照岩扉。\n白头人向斜阳立，黄帽僧衝细雨归。\n芳树远从湖外见，残云纷绕雁边飞。\n分明一片佳山景，却忆松边笋蕨肥。",
        "dynasty": "宋",
        "collection_info": null
    }
]