[
    {
        "title": "南禅师圆寂日偈二首  其一",
        "author": "释祖心",
        "content": "去年三月十有七，一夜春风撼筹室。\n三角麒麟入海中，空余片月波心出。\n真不掩僞，曲不藏直。\n谁人为和雪中吟，万古知音是今日。",
        "dynasty": "宋",
        "collection_info": null
    },
    {
        "title": "南禅师圆寂日偈二首  其二",
        "author": "释祖心",
        "content": "昔人去时是今日，今日依前人不来。\n今既不来昔不往，白云流水空悠哉。\n谁云秤尺平，直中还有曲。\n谁云物理齐，种麻还得粟。\n可怜驰逐天下人，六六元来三十六。",
        "dynasty": "宋",
        "collection_info": null
    },
    {
        "title": "送吴恂",
        "author": "释祖心",
        "content": "海门山崄绝行踪，踏断牢关信已通。\n自有太平基业在，不论南北与西东。",
        "dynasty": "宋",
        "collection_info": null
    },
    {
        "title": "初退黄龙院作",
        "author": "释祖心",
        "content": "不住唐朝寺，闲为宋地僧。\n生涯三事衲，故旧一枝藤。\n乞食随缘过，逢山任意登。\n相逢莫相笑，不是岭南能。",
        "dynasty": "宋",
        "collection_info": null
    }
]