[
    {
        "uuid": "ec13fd65cbcca61890e9bda644f841b4",
        "title": "挽文朝奉",
        "author": "李迪",
        "content": "散尽黄金为买书，时人笑我太痴愚。\n一朝有子如尧叟，何处无人说老苏。\n可谓死而无憾者，孰云文不在兹乎。\n渊明地下闻君葬，也散黄花作泪珠。",
        "dynasty": "宋",
        "collection_info": null
    },
    {
        "uuid": "019a659775c0c2caad12e816e20aeac8",
        "title": "自题爱梅",
        "author": "李迪",
        "content": "我被梅花恼几年，梅花纔发便诗颠。\n月明遶却梅花树，直入梅花影裏眠。",
        "dynasty": "宋",
        "collection_info": null
    },
    {
        "uuid": "9b06b5c0657cbe96609007527315bd9c",
        "title": "萍",
        "author": "李迪",
        "content": "泥滓根萌浅，风波性质轻。\n晚来堆岸曲，犹得护蛙鸣。",
        "dynasty": "宋",
        "collection_info": null
    },
    {
        "uuid": "ae605dbaef8c54ecb426429c34ca0e01",
        "title": "句",
        "author": "李迪",
        "content": "日烘丽萼红萦火，雨过菖条绿喷烟。",
        "dynasty": "宋",
        "collection_info": null
    },
    {
        "uuid": "9087224de6e5a2953c47a2c828a4cbc3",
        "title": "题河阳后城平嵩阁",
        "author": "李迪",
        "content": "南指嵩高北太行，大河中出贯灵长。\n君王不恃金汤险，自有仁恩结万方。",
        "dynasty": "宋",
        "collection_info": null
    },
    {
        "uuid": "3b2cc29d328336a7f513c522535289b7",
        "title": "灵岩",
        "author": "李迪",
        "content": "灵岩山势异，金地景难穷。\n塔影遮层汉，钟声落半空。\n千峰罗雉堞，万仞耸屏风。\n飞鹤来清窦，刳鱼挂古桐。\n名曾参四绝，封合亚三公。\n势彻河壖远，形差岳镇雄。\n僊闾邻峻极，日观伴穹崇。\n邃洞连蓬岛，重峦凿梵宫。\n望应销俗虑，登喜出尘笼。\n献寿嵩衡并，分茅海岱同。\n艮方标出震，午位对升中。\n岚滴晴烟碧，崖铺夕照红。\n巍峨齐太华，奇胜敌崆峒。\n炼句共诗客，模真怯画工。\n天孙分怪状，神化结全功。\n吟赏慵回首，云泉兴愈隆。",
        "dynasty": "宋",
        "collection_info": null
    }
]