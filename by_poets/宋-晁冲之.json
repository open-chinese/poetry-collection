[
    {
        "title": "汉宫春 黯黯离怀",
        "author": "晁冲之",
        "content": "黯黯离怀，向东门系马，南浦移舟。\n熏风乱飞燕子，时下轻鸥。\n无情渭水，问谁教、日日东流。\n常是送、行人去后，烟波一向离愁。\n回首旧游如梦，记踏青殢饮，拾翠狂游。\n无端彩云易散，覆水难收。\n风流未老，拚千金，重入扬州。\n应又是、当年载酒，依前名占青楼。",
        "dynasty": "宋",
        "collection_info": null
    },
    {
        "title": "玉蝴蝶 目断江南千里",
        "author": "晁冲之",
        "content": "目断江南千里，灞桥一望，烟水微茫。\n尽锁重门，人去暗度流光。\n雨轻轻，梨花院落，风淡淡、杨柳池塘。\n恨偏长。\n佩沈湘浦，云散高唐。\n清狂。\n重来一梦，手搓梅子，煮酒初尝。\n寂寞经春，小桥依旧燕飞忙。\n玉钩栏、凭多渐暖，金缕枕、别久犹香。\n最难忘。\n看花南陌，待月西厢。",
        "dynasty": "宋",
        "collection_info": null
    },
    {
        "title": "感皇恩 小阁倚晴空",
        "author": "晁冲之",
        "content": "小阁倚晴空，数声钟定。\n斗柄寒垂暮天净。\n向来残酒，尽被晓风吹醒。\n眼前还认得，当时景。\n旧恨与新愁，不堪重省。\n自叹多情更多病。\n绮窗犹在，敲遍阑干谁应。\n断肠明月下，梅摇影。",
        "dynasty": "宋",
        "collection_info": null
    },
    {
        "title": "感皇恩 蝴蝶满西园",
        "author": "晁冲之",
        "content": "蝴蝶满西园，啼莺无数。\n水阁桥南路。\n凝伫。\n两行烟柳，吹落一池飞絮。\n秋千斜挂起，人何处。\n把酒劝君，闲愁莫诉。\n留取笙歌住。\n休去。\n几多春色，禁得许多风雨。\n海棠花谢也，君知否。",
        "dynasty": "宋",
        "collection_info": null
    },
    {
        "title": "感皇恩 寒食不多时",
        "author": "晁冲之",
        "content": "寒食不多时，牡丹初卖。\n小院重帘燕飞碍。\n昨宵风雨，只有一分春在，今朝犹自得，阴晴快。\n熟睡起来，宿酲微带。\n不惜罗襟搵眉黛，日高梳洗，看着花阴移改。\n笑摘双杏子，连枝戴。",
        "dynasty": "宋",
        "collection_info": null
    },
    {
        "title": "临江仙 双舸亭亭横晚渚",
        "author": "晁冲之",
        "content": "双舸亭亭横晚渚，城中飞观嵯峨。\n画桥灯火照清波。\n玉钩平浸水，金锁半沈河。\n试问无情堤上柳，也应厌听离歌。\n人生无奈别离何。\n夜长嫌梦短，泪少怕愁多。",
        "dynasty": "宋",
        "collection_info": null
    },
    {
        "title": "临江仙 忆昔西池池上饮",
        "author": "晁冲之",
        "content": "忆昔西池池上饮，年年多少欢娱。\n别来不寄一行书。\n寻常相见了，犹道不如初。\n安稳锦屏今夜梦，月明好度江湖。\n相思休问定何如。\n情知春去后，管得落花无。",
        "dynasty": "宋",
        "collection_info": null
    },
    {
        "title": "临江仙 谩道追欢惟九日",
        "author": "晁冲之",
        "content": "谩道追欢惟九日，年年此恨偏浓。\n今朝吹帽与谁同。\n黄花都未拆，和泪泣西风。\n应恐登临肠更断，故交烟雨迷空。\n为君一曲送飞鸿。\n谁能推毂我，深入醉乡中。",
        "dynasty": "宋",
        "collection_info": null
    },
    {
        "title": "渔家傲 浦口潮来沙尾涨",
        "author": "晁冲之",
        "content": "浦口潮来沙尾涨。\n危樯半落帆游漾，水调不知何处唱。\n风淡荡。\n鳜鱼吹起桃花浪。\n雪尽小桥梅总放。\n层楼一任愁人上。\n万里长安回首望。\n山四向。\n澄江日色如春酿。",
        "dynasty": "宋",
        "collection_info": null
    },
    {
        "title": "传言玉女 一夜东风",
        "author": "晁冲之",
        "content": "一夜东风，吹散柳梢残雪。\n御楼烟暖，正鳌山对结。\n箫鼓向晚，凤辇初归宫阙。\n千门灯火，九街风月。\n绣阁人人，乍喜游、困又歇。\n笑匀妆面，把朱帘半揭。\n娇波向人，手拈玉梅低说。\n相逢常是，上元时节。",
        "dynasty": "宋",
        "collection_info": null
    },
    {
        "title": "如梦令 帘外新来双燕",
        "author": "晁冲之",
        "content": "帘外新来双燕。\n珠阁琼楼穿遍。\n香径得泥归，飞蹙池塘波面。\n谁见。\n谁见。\n春晚昭阳宫殿。",
        "dynasty": "宋",
        "collection_info": null
    },
    {
        "title": "如梦令 墙外辘轳金并",
        "author": "晁冲之",
        "content": "墙外辘轳金并。\n惊梦瞢腾初省。\n深院闭斜阳，燕入阴阴帘影。\n人静。\n人静。\n花落鸟啼风定。",
        "dynasty": "宋",
        "collection_info": null
    },
    {
        "title": "如梦令 门在垂杨阴里",
        "author": "晁冲之",
        "content": "门在垂杨阴里。\n楼枕曲江春水。\n一阵牡丹风，香压满园花气。\n沈醉。\n沈醉。\n不记绿窗先睡。",
        "dynasty": "宋",
        "collection_info": null
    },
    {
        "title": "上林春慢 帽落宫花",
        "author": "晁冲之",
        "content": "帽落宫花，衣惹御香，凤辇晚来初过。\n鹤降诏飞，龙擎烛戏，端门万枝灯火。\n满城车马，对明月、有谁闲坐。\n任狂游，更许傍禁街，不局金锁。\n玉楼人、暗中掷果。\n珍帘下、笑着春衫袅娜。\n素蛾绕钗，轻蝉扑鬓，垂垂柳丝梅朵。\n夜阑饮散，但赢得、翠翘双亸。\n醉归来，又重向、晓窗梳裹。",
        "dynasty": "宋",
        "collection_info": null
    },
    {
        "title": "汉宫春 潇洒江梅",
        "author": "晁冲之",
        "content": "潇洒江梅，向竹梢稀处，横两三枝。\n东君也不爱惜，雪压风欺。\n无情燕子，怕春寒、轻失佳期。\n惟是有、南来归雁，年年长见开时。\n清浅小溪如练，问玉堂何似，茅舍疏篱。\n伤心故人去后，冷落新诗。\n微云淡月，对孤芳、分付他谁。\n空自倚，清香未减，风流不在人知。",
        "dynasty": "宋",
        "collection_info": null
    },
    {
        "title": "小重山 碧水浮瓜纹簟前",
        "author": "晁冲之",
        "content": "碧水浮瓜纹簟前。\n只知闲枕手，不成眠。\n晚云如火雨晴天。\n轻云远，亭外一声蝉。\n池馆几年年。\n倚阑催小艇，采新莲。\n多情还到芰荷边。\n应相忆，折藕看丝牵。",
        "dynasty": "宋",
        "collection_info": null
    },
    {
        "title": "古乐府",
        "author": "晁冲之",
        "content": "大星何历历，小星烂如石。\n掖垣崔嵬横紫微，十二羽林森北极。\n今夕何夕月欲没，虎抱空关龙厌直。\n峥嵘北斗着地垂，手去瓠瓜不盈尺。\n严陵醉卧光武傍，浮楂正值天孙织。\n王良挟策飞上天，傅说空骑箕尾立。\n君不见茂陵弃子欲登仙，自将壮士终南边。\n忽然遭窘出玺绶，归来下诏除民田。\n阿瞒急示乘舆物，鲜卑仍弃珊瑚鞭。\n又不见古来垂堂戒华屋，敌国挟辀戎接毂。\n白龙鱼服误网罗，孔雀金花被牛触。",
        "dynasty": "宋",
        "collection_info": null
    },
    {
        "title": "雪效柳子厚",
        "author": "晁冲之",
        "content": "月落鸡声寒，晓色静茅屋。\n开门惊不知，夜雪压修竹。\n槎牙生新冰，鳞甲刻溪谷。\n皛皛洲渚明，冽冽川原肃。\n孤蹲雀不动，沉酣客犹宿。\n呼童晨汲归，独潄寒泉玉。",
        "dynasty": "宋",
        "collection_info": null
    },
    {
        "title": "拟一上人怀山之什",
        "author": "晁冲之",
        "content": "中夜雪打窗，灯暗火照屋。\n袖手地炉火，缾声起丝竹。\n忆我故山房，松风韵崖谷。\n山空牛斗寒，寺静鱼鼓肃。\n西寨鹿不归，东岭鹤独宿。\n更想醉翁亭，两峰高并玉。",
        "dynasty": "宋",
        "collection_info": null
    },
    {
        "title": "题鲁山温泉",
        "author": "晁冲之",
        "content": "平生耳熟闻骊山，梦寐不到临潼关。\n当年太液金井碧，温泉宛在关山间。\n忆昔君来必十月，骑玉花骢带风雪。\n太真独侍沐浴边，鲸甲龙鳞影清绝。\n五十年昇平一迷，却驱万骑出关西。\n自为前朝同祸水，翻令后代异廉溪。\n君不见汝海之南鲁山左，亦有此泉名不播。\n征夫问路说汤头，可怜是亦陈惊坐。",
        "dynasty": "宋",
        "collection_info": null
    },
    {
        "title": "香山示孔处厚",
        "author": "晁冲之",
        "content": "我来南经几山过，马行似衝山色破。\n风烟席卷嵓穴开，涧花萦迴水流左。\n悬崖彷佛闻松声，下瞰幽深鸟飞堕。\n老夫他年有所归，定结白茅依紫逻。\n日高下马古寺门，鱼鼓欣闻脱清饿。\n道人碧眼照川谷，云起盘陀藉高坐。\n慇勤劝我更莫归，泪鹤啼猿亦相和。\n窗前笑唤祁孔宾，世间安用招魂些。",
        "dynasty": "宋",
        "collection_info": null
    },
    {
        "title": "田中行",
        "author": "晁冲之",
        "content": "落叶如流人，迁徙不可收。\n严霜枯百草，清此山下沟。\n我行将涉之，脱屦笑復休。\n怃然顾篮舆，崎岖反经丘。\n天风吹我裳，彼亦难久留。\n晚过柳下门，鸟声上嘲啾。\n父老四五辈，向我如有求。\n邀我酌白酒，酒酣语和柔。\n指云此屋南，颇有良田畴。\n劝我耕其中，庶结同社游。\n吾母性慈险，此事诚易谋。\n伯也久吏隐，可以吾无忧。\n请归召家室，卖衣买肥牛。\n所望上帝喜，祈谷常有秋。",
        "dynasty": "宋",
        "collection_info": null
    },
    {
        "title": "同鲁山韩丞观女灵庙前险石",
        "author": "晁冲之",
        "content": "君不见鲁阳之西两山麓，十里连冈写平陆。\n青林白昼暗古祠，雀啅虚檐蛛网屋。\n屋边怪石何瑰奇，鳯筋虎骨连肌肉。\n巉岩欲下落涧渚，澒洞千钧一毫属。\n天匠惟知刻画功，鬼力深忧护持哭。\n前峰高蹇下如揖，余峰危慓皆俯伏。\n披寻宿莽得佳趣，洼为溪壑呀为谷。\n香炉佛迹不在外，仙掌蛾眉此其足。\n秀润潜涵夏木清，空蒙映带春江绿。\n我知此必藴灵异，何止怀藏易城玉。\n閴寂嗟来麋鹿游，孤峻幸免牛羊触。\n自经千载禹刊凿，不逢万里秦驱逐。\n踟蹰三遶回高冈，却立下视云苍苍。\n古今谁为好事者，后有韩子前奇章。\n君不见玉川先生洛阳宅，修竹萧萧独为客。\n他年如与鹤乘轩，可来相见铜驼陌。",
        "dynasty": "宋",
        "collection_info": null
    },
    {
        "title": "陆元钧寄日注茶",
        "author": "晁冲之",
        "content": "我昔不知风雅颂，草木独以茶比讽。\n陋哉徐铉说茶苦，欲与淇园竹同种。\n又疑禹漏税九州，橘柚当年错包贡。\n腐儒妄测圣人意，远物劳民亦安用。\n含桃熟荐当在盘，荔子生来枉飞鞚。\n羊爼异好亦何有，蚶菜殊珍要非奉。\n君家季疵真祸首，毁论徒劳世仍重。\n争新斗试夸撃拂，风俗移人可深痛。\n老夫病渴手自煎，嗜好悠悠亦从众。\n更烦小陆分日注，密封细字蛮奴送。\n枪旗却忆采撷初，雪花似是云溪动。\n更期遗我但敲门，玉川无復周公梦。",
        "dynasty": "宋",
        "collection_info": null
    },
    {
        "title": "送王敦素",
        "author": "晁冲之",
        "content": "先君有六女，所託皆高门。\n季也久择壻，晚得与子婚。\n子家望海内，实惟谪仙孙。\n笔也有家法，势作风雷奔。\n结交多英豪，坐致名誉喧。\n忆昔识子初，河流出昆崙。\n中间一再见，骐骥始伏辕。\n去年接同居，底裏见所存。\n磊落忠义人，爱国忧黎元。\n使当元佑时，密勿与讨论。\n上可参廊庙，下可禆谏垣。\n惜哉不遇知，白髮早已繁。\n卑官不可说，感激有主恩。\n烂漫有归期，繫舟古槐根。\n祖饯无酒食，赠遗请以言。\n子家钟山下，随事有田园。\n竹径背古寺，草堂面江村。\n高轩纳翠微，修筒引潺湲。\n林影散疏帙，山色摇酒罇。\n日饮建康水，时登谢公墩。\n沈酣左氏学，浩荡极辞源。\n客至勿多语，欲吐且復吞。\n书来无匆匆，慰我别后魂。",
        "dynasty": "宋",
        "collection_info": null
    },
    {
        "title": "次四兄韵答许下诸公",
        "author": "晁冲之",
        "content": "羣雄将风骚，敌若攻守墨。\n公将百万兵，如一剧孟足。\n间楚或挥金，伐虞还取玉。\n使我备偏裨，授书防败辱。\n安敢凯旋歌，直可向师哭。\n短兵不须接，长城已完筑。\n畏强我但守，用奇公自出。\n入垒畏膝行，免冠谢头秃。\n论功毂可丹，锡命绶当绿。\n顾我老更痴，猛虎空手触。",
        "dynasty": "宋",
        "collection_info": null
    },
    {
        "title": "赠僧法一墨",
        "author": "晁冲之",
        "content": "黄山之巅百尺松，虬枝偃盖连羣峰。\n山神守护魑魅避，道人剪伐天为容。\n扪崖踸踔篝火远，绝壁晻霭凝烟浓。\n玄霜霏霏玉杵下，捕麋煮角当严冬。\n阴房风日不可到，律管吹尽灰无踪。\n小书细字着名姓，黄金照耀图双龙。\n守臣再拜选进日，九关有诏开重重。\n老儒偶得实天幸，千金更买无由逢。\n上人澹泊何所好，工书草隶如飞蓬。\n苦来求我惜不得，一酬十载相过从。\n君不见玉堂词人紫垣客，拜赐舞蹈黄罗封。\n长安纸价犹未贵，江南江北山皆童。",
        "dynasty": "宋",
        "collection_info": null
    },
    {
        "title": "法一以余所赠墨为不佳",
        "author": "晁冲之",
        "content": "上人好事世莫当，罗列四宝如文房。\n广交往往得奇物，有墨尺度如圭长。\n秋麋折角胶与力，春麝入脐煤生香。\n已将雪覆轻罗帕，更令花映红纱囊。\n草堂老人不自料，亦藏一饼夸精妙。\n自言和璧持赠君，反为燕石遭讥诮。\n呜呼万事孰不然，古今工拙那同调。\n君不见当年诸李数不到廷寛，只今赐墨无老潘。",
        "dynasty": "宋",
        "collection_info": null
    },
    {
        "title": "復以承晏墨赠之",
        "author": "晁冲之",
        "content": "我闻江南墨官有诸奚，老超尚不如庭珪。\n后来承晏復秀出，喧然父子名相齐。\n百年相传文断碎，彷佛尚见蛟龙背。\n电光属天星斗昏，雨痕倒海风云晦。\n却忆当年清暑殿，黄门侍立才人见。\n银鈎洒落金花笺，牙床磨试红丝研。\n同时书画三万轴，大徐小篆徐熙竹。\n御题四绝海内传，秘府毫芒惜如玉。\n君不见建隆天子开国初，曹公受诏行扫除。\n王侯旧物人今得，更写西天贝叶书。",
        "dynasty": "宋",
        "collection_info": null
    },
    {
        "title": "纪愁",
        "author": "晁冲之",
        "content": "北风吹我裳，夏潦漂我屋。\n牛羊践我稼，雀鼠耗我谷。\n雪寒堕我指，雨淫疾我腹。\n朝行桑榆间，秋序伤远目。\n莫涉水之涯，含沙中两足。\n揽辔马病黄，伏轼舆脱輹。\n陟山既见虎，还舍乃对鵩。\n一沐三握髮，十饭九不肉。\n先生昔离垢，居士今耐辱。\n饱闻戒畏涂，那知有沈陆。",
        "dynasty": "宋",
        "collection_info": null
    },
    {
        "title": "四兄诸人皆用屋字诗送一上人余独留之",
        "author": "晁冲之",
        "content": "狺狺犬护门，喔喔鸡登屋。\n不疑故人来，但谓风敲竹。\n孤僧雪中归，白马度堑谷。\n坐久饭食讫，尚说毛髪肃。\n吹灯燃湿薪，我起子就宿。\n明日且復留，长安米如玉。",
        "dynasty": "宋",
        "collection_info": null
    },
    {
        "title": "送一上人还滁州琅琊山",
        "author": "晁冲之",
        "content": "上人法一朝过我，问我作诗三昧门。\n我闻大士入词海，不起宴坐澄心源。\n禅波洞彻百渊底，法水荡涤诸尘根。\n迅流速度超鬼国，到岸舍筏登昆崙。\n无边草木悉妙药，一切禽鸟皆能言。\n化身八万四千臂，神通转物如干坤。\n山河大地悉自说，是身口意初不喧。\n世间何事在妙理，悟处不独非风幡。\n羣鹅转颈感王子，佳人舞剑惊公孙。\n风飘素练有飞势，雨注破屋空留痕。\n惜哉数子枉玄解，但令笔画空腾骞。\n君看琅琊酿泉上，醉翁妙语今犹存。\n向来溪壑不改色，青嶂尚属僧家园。\n君行到此知此意，辨才第二文中尊。\n西江一口尽可吸，云梦八九何劳吞。\n他年一瓣炉中香，此老与有法乳恩。",
        "dynasty": "宋",
        "collection_info": null
    },
    {
        "title": "和十二兄五首  其一",
        "author": "晁冲之",
        "content": "渊明诗百篇，无一不说酒。\n四顾宇宙间，独与此物厚。\n子云苦家贫，日给或亡有。\n艰难识奇字，草玄至白首。\n时时载酒来，尚乃好事友。\n吾兄斯人徒，性亦嗜醇酎。\n宁知俗士嫌，益觉儿女丑。\n孰云醉无度，婉婉春月柳。\n区区布肉论，迟速同一朽。\n但看古圣贤，得如饮者不。",
        "dynasty": "宋",
        "collection_info": null
    },
    {
        "title": "和十二兄五首  其二",
        "author": "晁冲之",
        "content": "伯也今代豪，嗜诗如嗜酒。\n赋多转遒劲，语老愈深厚。\n尘言删不存，妙句元自有。\n白华忽补亡，关睢不为首。\n埙篪起兄弟，珠玉到朋友。\n吟咏九日菊，沉酣八月酎。\n搜剔发清新，联翩杂奇丑。\n详味吁谟章，用意过杨柳。\n但使身愈穷，未信名可朽。\n不知造物意，令作清庙不。",
        "dynasty": "宋",
        "collection_info": null
    },
    {
        "title": "和十二兄五首  其三",
        "author": "晁冲之",
        "content": "崎岖谪仙人，豪放一寓酒。\n平生韩荆州，未识意已厚。\n幕府强辟召，此例未见有。\n书币入吾庐，鞍马望陇首。\n出处计已熟，不復讯交友。\n南山别何时，气尚若酣酎。\n筹策屈大才，谈笑诛小丑。\n戍角断落梅，羌笛起折柳。\n将军意未快，战士骨已朽。\n请公入参谋，可用和戎不。",
        "dynasty": "宋",
        "collection_info": null
    },
    {
        "title": "和十二兄五首  其四",
        "author": "晁冲之",
        "content": "先生翰墨英，挥洒每被酒。\n气凌苍柱穹，势压坤轴厚。\n俊拔今固无，妙绝古未有。\n惊鸾忽矫翼，犇马时骧首。\n高步禇薛流，下视钟王友。\n好事随取之，所至具名酎。\n简疏秦隶奇，谲怪夏篆丑。\n么么张芝草，妩媚元和柳。\n载观碑籍存，尚恐金石朽。\n未知太极成，有请于公不。",
        "dynasty": "宋",
        "collection_info": null
    },
    {
        "title": "和十二兄五首  其五",
        "author": "晁冲之",
        "content": "我家溱洧间，春水色如酒。\n嵩少在吾旁，日夕意亦厚。\n田园虽不广，幽兴随事有。\n药畦灌陈根，芋区采骈首。\n春郊饷耕徒，秋社接酒友。\n饱诵传家书，促酿供客酎。\n益知简易真，未媿疏拙丑。\n迩来居东都，物色不见柳。\n造次遇摧折，荏苒及衰朽。\n欲归便可尔，未知公果不。",
        "dynasty": "宋",
        "collection_info": null
    },
    {
        "title": "夷门行赠秦夷仲",
        "author": "晁冲之",
        "content": "君不见夷门客有侯嬴风，杀人白昼红尘中。\n京兆知名不敢捕，倚天长剑着崆峒。\n同时结交三数公，联翩走马几马骢。\n仰天一笑万事空，入门宾客不復通。\n起家簪笏明光宫。\n呜呼男儿名重太山身如叶，手犯龙鳞心莫慑。\n一生好色马相如，慷慨直辞犹谏猎。",
        "dynasty": "宋",
        "collection_info": null
    },
    {
        "title": "次四兄雪夜韵",
        "author": "晁冲之",
        "content": "夏虫不知冰，越犬不识雪。\n我独冰雪间，肘见冠缨绝。\n青灯挂长檠，文字夜涉猎。\n问米米已无，问酒酒已竭。\n当时陶渊明，同日无此阙。\n置书忽不乐，面壁卧呕噎。\n虫犬两不如，悲歌聊一发。",
        "dynasty": "宋",
        "collection_info": null
    },
    {
        "title": "书怀寄李相如",
        "author": "晁冲之",
        "content": "秋风吹畦蔬，农事亦已阑。\n黄黄杞下菊，佳色尸冢间。\n我生復何如，憔悴尝照颜。\n清晨戴星出，薄暮及目还。\n骯脏二十载，老髮羞儒冠。\n天未有佳人，秀擢如芝兰。\n怃然念夙昔，风流得余懽。\n缅想蒲柳姿，与君同岁寒。\n一别事瓦裂，令人气如山。",
        "dynasty": "宋",
        "collection_info": null
    },
    {
        "title": "次韵集津兄会羣从王敦素宿王立之园明日西征马上寄示诸人",
        "author": "晁冲之",
        "content": "秋高访幽居，风急桑未落。\n天寒鸡犬静，地僻门巷阔。\n主人避世贤，自说久栖泊。\n呼儿出罇罍，梨栗亦不恶。\n宾客四五人，谈笑动林薄。\n夜阑惨无懽，离忧倏中作。\n伯也天下士，千金轻一诺。\n挥斥杨墨徒，正是邹鲁学。\n如何但银鱼，生事了无託。\n惜哉桃李姿，见笑葵与藿。\n鸡鸣驱车行，令人意参错。",
        "dynasty": "宋",
        "collection_info": null
    },
    {
        "title": "復至新乡廨寄张穉",
        "author": "晁冲之",
        "content": "驱车出吾庐，落月犹在树。\n我行欲何之，所以河源去。\n去去益以远，炯炯不可论。\n羣语车铎间，尚想儿女喧。\n稍涉原上路，渐见柳下村。\n雾草结宿露，风林散朝暾。\n悠悠望蘧庐，我仆欣载犇。\n昔出日在毕，今出壁中昏。\n昔如水上鸥，今如槛中猿。\n所忧负平生，岂但感寒暄。\n明济十里黄，漪漪见淇园。\n晚投伯氏廨，拓落復何言。\n周覧故时居，愐见松菊存。\n故侣未易招，且自置肴罇。",
        "dynasty": "宋",
        "collection_info": null
    },
    {
        "title": "洗马次十一兄之道韵",
        "author": "晁冲之",
        "content": "霸桥春水波鳞鳞，桥边结束何圉人。\n解鞍傍水入洗马，飞龙九尺凌漪沦。\n风鬃雾鬣才一沐，玉花照影光满身。\n月题却贯黄金勒，更觉闪艷开精神。\n主人贵想不必问，特赐内厩天麒麟。\n即今此物亦安用，燕山万里胡无尘。\n嫖姚功高自不出，长鸣但踏城西春。\n君不见少陵时已无伯乐，尚有曹将军写真。",
        "dynasty": "宋",
        "collection_info": null
    },
    {
        "title": "览古",
        "author": "晁冲之",
        "content": "遥岑不娱人，苍莽颇愁绝。\n东南有断梁，水寒不可涉。\n西闉不欲往，旦莫畏喋亵。\n归来坐北堂，悠然理书策。\n之人阿堵中，虽死情不隔。\n周公徂东山，仲尼陈蔡厄。\n大儒且不遇，小子何足责。\n时命姑置之，胡为常促迫。",
        "dynasty": "宋",
        "collection_info": null
    },
    {
        "title": "戏李相如携妇还金乡",
        "author": "晁冲之",
        "content": "舍人固多奇，奉璧登章台。\n君王撃缶罢，将军负荆来。\n长卿束髮时，亦復悦名字。\n一从临卭游，心迹了不似。\n茂陵未得仕，要是才足依。\n高堂援哀琴，月出载妇归。\n文君入成都，乃復愧四壁。\n晚见负弩来，良悔抱颈泣。",
        "dynasty": "宋",
        "collection_info": null
    },
    {
        "title": "次韵王立之雪中以酒见饷",
        "author": "晁冲之",
        "content": "朔云惨惨驱朝暄，龙沙一尺人相怜。\n寒猿哀啸失山木，饥鹤仰唳空舞天。\n当年补天真戏尔，不知修月何时已。\n坐烦耆旧说辛卯，至遣儿童忧甲子。\n城中米价贵如玉，举家倒廪无斗粟。\n千金狐裘岂易得，百结鹑衣不堪鬻。\n我生但识茅与菅，何曾过眼逢瑶璠。\n辱君新诗问所似，欲辨不敢非忘言。\n开壶酌酒浇我胸，酒酣起舞颜为红。\n会见东风扫冰雪，江梅塞柳烦春工。",
        "dynasty": "宋",
        "collection_info": null
    },
    {
        "title": "东阳山人僻居",
        "author": "晁冲之",
        "content": "我家京洛间，桂玉资薄产。\n平生丘壑心，水竹不满眼。\n清晨有客吴中来，山川指授收奇才。\n笑谈长揖波浪下，怀抱远承岩穴开。\n东阳山人高华隐，豪侠持身復修谨。\n旁山多闢黍秫田，碧溪东流及春醖。\n溪南一亩当翠微，秋风莼熟菰叶肥。\n龟鱼上带藻荇动，鸥鹭下拂芙蓉飞。\n亭阴野塘亦新筑，溪山共作窗中绿。\n诸郎年少皆知书，子夜哦诗动修竹。\n岁时冠盖如浮云，撃钟鼎食江淮闻。\n爱山自比谢康乐，多士不减春申君。\n我欲沿溪扬小楫，亭边共醉藤萝月。\n叩门夜访君家时，扁舟重载山阴雪。",
        "dynasty": "宋",
        "collection_info": null
    },
    {
        "title": "谢沈次律水枕",
        "author": "晁冲之",
        "content": "沈侯笔力鼎可扛，左手截取吴淞江。\n折流来此一尺枕，指麾巨鰐回涛泷。\n平生性不好长物，举以遗我嗟无双。\n呼儿快取蕲笛簟，扫除尘榻移当窗。\n随眠置我丘壑裏，始信孙郎真枕水。\n我生不出长安城，四十二年尘涴耳。\n领君此枕何洒然，睡起醒心如一洗。",
        "dynasty": "宋",
        "collection_info": null
    },
    {
        "title": "简江子之求茶",
        "author": "晁冲之",
        "content": "政和密云不作团，小夸寸许苍龙蟠。\n金花绛囊如截玉，绿面仿佛松溪寒。\n人间此品那可得，三年闻有终未识。\n老夫于此百不忙，饱食但苦夏日长。\n北窗无风睡不解，齿颊苦涩思清凉。\n故人新除协律郎，交游多在白玉堂，拣牙斗夸皆饮尝。\n幸为传声李太府，烦渠折简买头纲。",
        "dynasty": "宋",
        "collection_info": null
    },
    {
        "title": "赠张琪君章",
        "author": "晁冲之",
        "content": "春风颇清识，评议登草木。\n燕麦与菟葵，种种承标目。\n如何桃李姿，结根滞空谷。\n我将俎豆之，折泄恐不欲。\n君且为此情，吾亦未免俗。",
        "dynasty": "宋",
        "collection_info": null
    },
    {
        "title": "效古别昭德羣从",
        "author": "晁冲之",
        "content": "千载一相逢，相见无浃旬。\n一生能几别，且復无此身。\n昔别尚可惜，此别重惜之。\n两髀跨鞍马，非復少壮时。\n他人怪康强，自觉筋力衰。\n所苦气如缕，所忧命如丝。\n死生亦大矣，而乃常别离。\n人生一月间，得笑无六七。\n朝为众狙喜，莫作枯鱼泣。\n已矣泉下人，优哉冢中骨。",
        "dynasty": "宋",
        "collection_info": null
    },
    {
        "title": "睡起",
        "author": "晁冲之",
        "content": "素屏纹簟彻轻纱，睡起冰盘自削瓜。\n风笋微微开绿箨，雨槐细细落黄花。\n经营薄产初无意，补葺疏篱渐有涯。\n待得高秋寻靖老，临流坐石问丹砂。",
        "dynasty": "宋",
        "collection_info": null
    },
    {
        "title": "送韩温父",
        "author": "晁冲之",
        "content": "东风未晓放船行，卧唱阳关发渭城。\n老去与人浑惜别，不知何处可忘情。",
        "dynasty": "宋",
        "collection_info": null
    },
    {
        "title": "和四兄闲居感叹有作",
        "author": "晁冲之",
        "content": "掩卷忽不乐，扪心空浩叹。\n家声畏沦坠，世态属艰难。\n月倒迎门屣，风弹挂壁冠。\n萧然对孤竹，一笑共衰残。",
        "dynasty": "宋",
        "collection_info": null
    },
    {
        "title": "復次韵",
        "author": "晁冲之",
        "content": "出门吾所懒，无客亦何叹。\n举世遽如许，孤风良独难。\n荒芜蒋诩径，破敝晏婴冠。\n兴发看山去，书籤记读残。",
        "dynasty": "宋",
        "collection_info": null
    },
    {
        "title": "寄江子之",
        "author": "晁冲之",
        "content": "平生江季子，疏懒近忘吾。\n不啻三年别，如何一字无。\n烧丹岣嵝令，酿酒步兵厨。\n二者将安择，功名莫浪图。",
        "dynasty": "宋",
        "collection_info": null
    },
    {
        "title": "次四兄韵效李义山雪",
        "author": "晁冲之",
        "content": "莫冬一丈长安雪，壮士临风独慨慷。\n门巷岂无骑马客，江湖犹有捕鱼郎。\n夜平蔡贼兵轻敌，晓入梁园赋擅塲。\n载酒欲寻谁与饮，江梅头白自悲伤。",
        "dynasty": "宋",
        "collection_info": null
    },
    {
        "title": "寄江子我",
        "author": "晁冲之",
        "content": "契阔三秋日，情亲四海兄。\n只应常折柳，何必更班荆。\n老把诗为活，遥将月伴行。\n功名君莫懒，吾病负平生。",
        "dynasty": "宋",
        "collection_info": null
    },
    {
        "title": "戏成",
        "author": "晁冲之",
        "content": "长夏轩窗倚碧岑，人间尘土莫相侵。\n榴花不得春风力，颜色何如桃杏深。",
        "dynasty": "宋",
        "collection_info": null
    },
    {
        "title": "和子我晚归",
        "author": "晁冲之",
        "content": "七里湾头宿发飞，六家店上行人稀。\n渡口有船招不得，归来稚子候柴扉。",
        "dynasty": "宋",
        "collection_info": null
    },
    {
        "title": "怀苏门山",
        "author": "晁冲之",
        "content": "昔在新中日，苏门岁一游。\n石连沙凿凿，水遶竹悠悠。\n丘壑从兹得，江山及此不。\n吾衰思卜筑，城阙恨淹留。",
        "dynasty": "宋",
        "collection_info": null
    },
    {
        "title": "二十一兄生女有诗次韵",
        "author": "晁冲之",
        "content": "金盘满贮华清水，看浴兰芽玉雪容。\n自是乃翁怀直道，还为健妇有家风。\n树从此日栽成后，酒到他年酿熟中。\n剩买嫁资挥百万，不悉婚与贵人通。",
        "dynasty": "宋",
        "collection_info": null
    },
    {
        "title": "决道念八弟得小金印以诗赠之",
        "author": "晁冲之",
        "content": "季也获金印，籀文秦不如。\n情知非鬼篆，恨不识天书。\n池静龟游罢，庭閒散斗余。\n春风还旧物，疏俊独怜渠。",
        "dynasty": "宋",
        "collection_info": null
    },
    {
        "title": "夜坐",
        "author": "晁冲之",
        "content": "入夜暑气薄，辉辉星满空。\n鈎帘倚新月，却扇受微风。\n痟混几时愈，浮楂何处通。\n轻生一快意，波浪五湖中。",
        "dynasty": "宋",
        "collection_info": null
    },
    {
        "title": "和人游李文和园",
        "author": "晁冲之",
        "content": "北李园池推甲第，西冈人物復诸生。\n乘鸾此地回缑岭，走马何人出大明。\n六月火云无復暑，百年水木有余清。\n敢陪宾客追前辈，知子能诗近得声。",
        "dynasty": "宋",
        "collection_info": null
    },
    {
        "title": "送僧",
        "author": "晁冲之",
        "content": "无端伏枕日，不见放舟时。\n晚得平安报，初成送别诗。\n山深归履急，江阔度杯迟。\n定许同香火，终参惠远师。",
        "dynasty": "宋",
        "collection_info": null
    },
    {
        "title": "乐府二首  其一",
        "author": "晁冲之",
        "content": "病来饮不敌羣豪，笑岸纱巾卸锦袍。\n一座空烦春笋手，玉杯乳酪贮樱桃。",
        "dynasty": "宋",
        "collection_info": null
    },
    {
        "title": "乐府二首  其二",
        "author": "晁冲之",
        "content": "自摘酴醾满架空，拟将豪气敌春风。\n欲知盏面玻瓈阔，看照红颜在酒中。",
        "dynasty": "宋",
        "collection_info": null
    },
    {
        "title": "伤心",
        "author": "晁冲之",
        "content": "沙路朱轓想驭轩，伤心岁月似星奔。\n平泉有墅空流水，绿野无人但绕垣。\n九老画图传盛事，四朝书史载殊恩。\n如何圬者持镘过，已向比邻问子孙。",
        "dynasty": "宋",
        "collection_info": null
    },
    {
        "title": "怡怡轩赠王次翁",
        "author": "晁冲之",
        "content": "先生骨老劲如松，柴米辛勤只自供。\n每笑燃萁何太急，应怜舂粟不相容。\n虽能有弟同斯乐，忍使在儿继此踪。\n已约伯兄同卜筑，连墙投老愿相从。",
        "dynasty": "宋",
        "collection_info": null
    },
    {
        "title": "亭成",
        "author": "晁冲之",
        "content": "故里佗年隐，新亭此日成。\n江山俱有助，草木尽知名。\n圃菊黄浮酒，汀莼紫泛羹。\n松风如与便，愿许从诸生。",
        "dynasty": "宋",
        "collection_info": null
    },
    {
        "title": "至日",
        "author": "晁冲之",
        "content": "短晷催长至，新晴改故阴。\n风霜游子鬓，节序异乡心。\n合坐呼卢转，分曹举白深。\n百年家魏阙，存没一沾襟。",
        "dynasty": "宋",
        "collection_info": null
    },
    {
        "title": "赠山人沈广汉",
        "author": "晁冲之",
        "content": "禅房白几静无尘，野服黄冠意甚真。\n避世全生深得策，闭门谢客亦高人。\n忍情断酒非关病，随意收书不计贫。\n近约嵩阳陈叔易，趁移丹竈过残春。",
        "dynasty": "宋",
        "collection_info": null
    },
    {
        "title": "龙兴道中",
        "author": "晁冲之",
        "content": "涧道垂黄花，山城拥红叶。\n人争小舟渡，马就平沙涉。",
        "dynasty": "宋",
        "collection_info": null
    },
    {
        "title": "敦素有以书局处之者作诗迎之",
        "author": "晁冲之",
        "content": "君王侧席访词臣，万里江湖贺季真。\n翰苑向来非此老，道山何处得斯人。\n朝回金马门前晓，宴罢铜驼陌上春。\n底事年年最如意，春风还试綵衣新。",
        "dynasty": "宋",
        "collection_info": null
    },
    {
        "title": "立春",
        "author": "晁冲之",
        "content": "巧胜金花真乐事，堆盘细菜亦宜人。\n自惭白髮嘲吾老，不上谯门看打春。",
        "dynasty": "宋",
        "collection_info": null
    },
    {
        "title": "和集津兄谢王立之红丝花",
        "author": "晁冲之",
        "content": "故园桃李秋摇落，扫地无花可恼公。\n近说城南王子妓，亦持红拂剧西风。",
        "dynasty": "宋",
        "collection_info": null
    },
    {
        "title": "又次韵谢王立之惠红丝花",
        "author": "晁冲之",
        "content": "老来嗜酒无宾主，我醉应眠不遣卿。\n如许此花同九日，为君采掇笑渊明。",
        "dynasty": "宋",
        "collection_info": null
    },
    {
        "title": "谢任伯久无书常子然寄茶谢之因简任伯",
        "author": "晁冲之",
        "content": "谏议茶犹送，郎官迹已疏。\n斜封三道印，不奉一行书。",
        "dynasty": "宋",
        "collection_info": null
    },
    {
        "title": "客有驽马不肯借诗诮之",
        "author": "晁冲之",
        "content": "胡儿少欲立奇功，贵买西宛玉面骢。\n金躞蹀微鸣蹑影，锦连钱不动追风。\n庭槐洗立清阴下，沙路调行返照中。\n出郭借人乘岂肯，自夸骑入大明宫。",
        "dynasty": "宋",
        "collection_info": null
    },
    {
        "title": "自然诗",
        "author": "晁冲之",
        "content": "先生手不废经营，白屋凭虚结此亭。\n燕夌兔丝侵密坐，南箕北斗挂疏櫺。\n青松夹日交倾盖，翠柏分风倚列屏。\n莫道君家无长物，案头灯火有流萤。",
        "dynasty": "宋",
        "collection_info": null
    },
    {
        "title": "避暑普净院",
        "author": "晁冲之",
        "content": "夭矫柏如龙，清幽閟一宫。\n庭无御史雨，门有大王风。\n今日名天下，羣公坐此中。\n阿戎相就语，历历见元丰。",
        "dynasty": "宋",
        "collection_info": null
    },
    {
        "title": "送惠纯上人游闽",
        "author": "晁冲之",
        "content": "蚤听闽人说土风，此身尝欲到闽中。\n春沟水动茶花白，夏谷云生荔子红。\n襟带九江山不断，梯航百粤海相通。\n北窗夜展图经看，手自题书寄远公。",
        "dynasty": "宋",
        "collection_info": null
    },
    {
        "title": "道中",
        "author": "晁冲之",
        "content": "北风吹雨不能晴，羸病人骑瘦马行。\n鬚髪向来浑白尽，半缘忧患半多情。",
        "dynasty": "宋",
        "collection_info": null
    },
    {
        "title": "行泌水上",
        "author": "晁冲之",
        "content": "肃肃郊原静，牛羊草树间。\n石矶寒不扫，水阁静常关。\n故里无消息，孤城绝往还。\n多愁独来此。\n犹得见河山。",
        "dynasty": "宋",
        "collection_info": null
    },
    {
        "title": "送王敦素",
        "author": "晁冲之",
        "content": "龙蟠山色引衡庐，霜落江清影碧虚。\n鼓枻厌骑沙苑马，行厨欲食武昌鱼。\n缓歌玉树翻新曲，趣入金銮续旧书。\n官达故人稀会面，君来相见肯如初。",
        "dynasty": "宋",
        "collection_info": null
    },
    {
        "title": "次韵江子我蜡梅二首  其一",
        "author": "晁冲之",
        "content": "步屧穿花醉晓风，翻枝摘叶兴何穷。\n他年上苑求佳种，越白江红扫地空。",
        "dynasty": "宋",
        "collection_info": null
    },
    {
        "title": "次韵江子我蜡梅二首  其二",
        "author": "晁冲之",
        "content": "江城仍似锦城无，半额轻黄笑越姝。\n我亦少花如杜老，舍南为乞两三株。",
        "dynasty": "宋",
        "collection_info": null
    },
    {
        "title": "次韵集津兄怀嵩少示王立之",
        "author": "晁冲之",
        "content": "早闻三十六峰前，愿寄茅茨一涧边。\n谷转马蹄山缭绕，嵓开虎口树婵娟。\n阳坡日暖宜瓜地，阴岭天寒熟芋田。\n便好与公相隐去，不宜相对尚茫然。",
        "dynasty": "宋",
        "collection_info": null
    },
    {
        "title": "和王立之蜡梅二首  其一",
        "author": "晁冲之",
        "content": "茅檐竹坞两幽奇，岸帻寻花醉亦知。\n崖蜜已成蜂去尽，夜寒惟有露房垂。",
        "dynasty": "宋",
        "collection_info": null
    },
    {
        "title": "和王立之蜡梅二首  其二",
        "author": "晁冲之",
        "content": "老去攀翻兴益奇，招携风月作新知。\n但令春酿皆如此，百罚深杯亦倒垂。",
        "dynasty": "宋",
        "collection_info": null
    },
    {
        "title": "荥泽驿阻雪",
        "author": "晁冲之",
        "content": "去年冬不雪，今雪太匆匆。\n轻薄愁兼雨，欹斜怯受风。\n雁依寒浦静，鸦噪暮林空。\n憔悴西征客，惟应白髪同。",
        "dynasty": "宋",
        "collection_info": null
    },
    {
        "title": "秋雨感事",
        "author": "晁冲之",
        "content": "苦雨荒秋宅，寒生木叶悲。\n半垂藤护壁，中缺蔓穿篱。\n书校时开帙，壶提日繫丝。\n儒冠吾已悞，何责五男儿。",
        "dynasty": "宋",
        "collection_info": null
    },
    {
        "title": "次二十一兄九日韵",
        "author": "晁冲之",
        "content": "清秋九日至，晚菊两三开。\n愁把他乡酒，思登故国台。\n赐怀朝士宠，诗想从臣才。\n向晚能无泪，飘飘雁影来。",
        "dynasty": "宋",
        "collection_info": null
    },
    {
        "title": "问讯次九日韵",
        "author": "晁冲之",
        "content": "问讯西南戍，提封莫远开。\n休传通蜀道，端可弃轮台。\n拟上平戎策，惭无属国才。\n何须千里马，远自渥注来。",
        "dynasty": "宋",
        "collection_info": null
    },
    {
        "title": "积善堂诗",
        "author": "晁冲之",
        "content": "星次朝当赦，龙符夜改元。\n忽传优老诏，周及庶臣门。\n细札颁殊礼，陪封锡异恩。\n大酺堪一笑，束帛不须论。\n缅想吾宗盛，恭惟母德尊。\n孝忠兼仲子，辞翰竞诸孙。\n掖诰金鸾润，宫衣翠翟温。\n万钱宾客贺，五色帝王言。\n谖草开新夏，蟠桃属旧樽。\n曲迎团扇度，舞接綵衣翻。\n冰下看鱼尾，霜边见笋根。\n英声彤管在，绘事画屏存。\n有客依同姓，逢人问故园。\n淹留惊伏腊，俛仰媿晨昏。\n西望浮云合，巾车拟载奔。",
        "dynasty": "宋",
        "collection_info": null
    },
    {
        "title": "春日二首  其一",
        "author": "晁冲之",
        "content": "男儿更老气如虹，知鬓何嫌似断蓬。\n欲问桃花借颜色，未甘着笑向春风。",
        "dynasty": "宋",
        "collection_info": null
    },
    {
        "title": "春日二首  其二",
        "author": "晁冲之",
        "content": "阴阴溪曲绿交加，小雨翻萍上浅沙。\n鹅鸭不知春去尽，争随流水趁桃花。",
        "dynasty": "宋",
        "collection_info": null
    },
    {
        "title": "次二十一兄韵",
        "author": "晁冲之",
        "content": "忆在长安最少年，酒酣到处一欣然。\n猎回汉苑秋高夜，饮罢秦台雪作天。\n不拟伊优陪殿下，相随于蔿过楼前。\n如今白髮山城裏，宴坐观空习断缘。",
        "dynasty": "宋",
        "collection_info": null
    },
    {
        "title": "别饰道二十弟",
        "author": "晁冲之",
        "content": "少傅三朝老，文章壮九州。\n赋诗资政殿，赐字太清楼。\n拔烛辞轩陛，簪花近冕旒。\n庆门吾老矣，华国汝能不。",
        "dynasty": "宋",
        "collection_info": null
    },
    {
        "title": "暮春",
        "author": "晁冲之",
        "content": "溅溅流水曲穿沙，林叶深深不过鸦。\n自恨春来浑不识，殷勤着地拾残花。",
        "dynasty": "宋",
        "collection_info": null
    },
    {
        "title": "别息道士二十弟",
        "author": "晁冲之",
        "content": "中令有清德，风流二百年。\n举家惟食粥，绝口不言钱。\n里闬容吾老，庭闱赖汝贤。\n陶丘过范蠡，莫泛五湖船。",
        "dynasty": "宋",
        "collection_info": null
    },
    {
        "title": "和江子我竹夫人",
        "author": "晁冲之",
        "content": "黄藤白簟倦呼卢，高卧南窗示楷模。\n郭芍药情元最密，郑樱桃迹近相疏。\n下帷度日甘同梦，隐几终年得异书。\n晚向禅房陪杖屦，清秋霜霰意如何。",
        "dynasty": "宋",
        "collection_info": null
    },
    {
        "title": "戏留次褒三十三弟",
        "author": "晁冲之",
        "content": "白下春泥尚未干，汴流更待小潺湲。\n不知汝定成行不，寒食今无数日间。",
        "dynasty": "宋",
        "collection_info": null
    },
    {
        "title": "行武涉田中",
        "author": "晁冲之",
        "content": "惯习儿童喜，从容父老懽。\n桔橰看俯仰，稼穑愧艰难。\n荷叶生池岸，蒲萄落井干。\n求田如得此，当为驻征鞍。",
        "dynasty": "宋",
        "collection_info": null
    },
    {
        "title": "怀济北弟侄",
        "author": "晁冲之",
        "content": "久客思吾子，生涯滞故乡。\n独携高士传，翻忆紫香囊。\n合榻言犹在，同堂乐未央。\n翩翩春草梦，随意遶池塘。",
        "dynasty": "宋",
        "collection_info": null
    },
    {
        "title": "王敦素许纸不至戏简促之",
        "author": "晁冲之",
        "content": "摩娑垢面戏陶泓，拂拭苍髯笑管城。\n已与陈玄俱绝倒，从君更召楮先生。",
        "dynasty": "宋",
        "collection_info": null
    },
    {
        "title": "别昭德弟怆然伤怀",
        "author": "晁冲之",
        "content": "吾庐去汝到何期，四十年间此别离。\n合抱树元从旧种，几丛菊始自新移。\n老无兄弟飘零日，远有公卿旷绝时。\n努力不思勤负米，欲求三径可从谁。",
        "dynasty": "宋",
        "collection_info": null
    },
    {
        "title": "别饰道二十弟",
        "author": "晁冲之",
        "content": "飘零南北一衰门，知是澶渊五世孙。\n嗟我独无兄弟在，怜君尚有典型存。\n老身素苦贫常瘦，病目仍缘哭转昏。\n他日汝归驰驷马，访吾肯过浣花村。",
        "dynasty": "宋",
        "collection_info": null
    },
    {
        "title": "和虞道二十三弟",
        "author": "晁冲之",
        "content": "千载风流贺秘书，也知今有此人无。\n吾家父子真相似，不愧朝廷乞鑑湖。",
        "dynasty": "宋",
        "collection_info": null
    },
    {
        "title": "和叶甥少藴内翰重开西湖见寄二首  其一",
        "author": "晁冲之",
        "content": "使君重凿西湖罢，也復封诗寄我来。\n洲上新题花岛处，苑中旧体柏梁台。\n风烟直觉钟山近，鱼鸟浑疑涧水开。\n挥翰玉堂还有日，行春停骑且留杯。",
        "dynasty": "宋",
        "collection_info": null
    },
    {
        "title": "和叶甥少藴内翰重开西湖见寄二首  其二",
        "author": "晁冲之",
        "content": "一麾偃蹇江湖去，五马侵寻观阙来。\n就日金波通汉苑，望云玉涧断苏台。\n自迎檝立看时渡，手种花行到处开。\n笑语风流韩别驾，莫令鹦鹉诉余杯。",
        "dynasty": "宋",
        "collection_info": null
    },
    {
        "title": "和寄叶甥少藴内翰见招",
        "author": "晁冲之",
        "content": "翰林赫奕今如此，莫道人惟旧雨来。\n庞老终身远州府，刘郎何面向春台。\n园宜杏子非时结，溪阔梅花过日开。\n两地声闻无百里，相望一覆手中杯。",
        "dynasty": "宋",
        "collection_info": null
    },
    {
        "title": "次韵再答少藴知府甥和四兄长句并见寄二首  其一",
        "author": "晁冲之",
        "content": "锦袍昔是诗成得，别墅今非棋赌来。\n山蔚蓝光交抱舍，水桃花色合围台。\n通人竹坞深深入，谢客松扉远远开。\n定与西湖争胜负，只应惟欠使君杯。",
        "dynasty": "宋",
        "collection_info": null
    },
    {
        "title": "次韵再答少藴知府甥和四兄长句并见寄二首  其二",
        "author": "晁冲之",
        "content": "尘埃自与青云断，岁月谁令白髮来。\n数口无归关外客，一春多病几登台。\n常閒水上鸥从远，只老笼中鹤任开。\n日日避愁无处脱，直须到手不停杯。",
        "dynasty": "宋",
        "collection_info": null
    },
    {
        "title": "復和少藴内翰甥兼谢伯藴通判兄再赠",
        "author": "晁冲之",
        "content": "西湖波浪还佳色，风物悲人老可惊。\n游接竹林公对叔，梦迷春色我思兄。\n酒沽鹦鹉杯行尽，诗傍蟾蜍研立成。\n壮思不逢韩吏部，高名谁伴谢宣城。",
        "dynasty": "宋",
        "collection_info": null
    },
    {
        "title": "復用韵",
        "author": "晁冲之",
        "content": "史奏德星今復聚，郷评月旦昔何惊。\n颍川人望须公守，荀氏家声付此儿。\n湖影龟鱼同聚散，棠阴燕雀半生成。\n若为修禊无丝竹，古调新诗唱渭城。",
        "dynasty": "宋",
        "collection_info": null
    },
    {
        "title": "僧舍小山三首  其一",
        "author": "晁冲之",
        "content": "此老绝萧洒，久参曹洞禅。\n胸中有丘壑，左手取山川。\n树小风声细，岩深日影圆。\n江湖不归客，相对一茫然。",
        "dynasty": "宋",
        "collection_info": null
    },
    {
        "title": "僧舍小山三首  其二",
        "author": "晁冲之",
        "content": "爱此聚沙戏，知自法王孙。\n一运郢斤手，都无禹凿痕。\n藤梢未挂壁，荷叶欲生盆。\n笑问山阴道，潜通何处村。",
        "dynasty": "宋",
        "collection_info": null
    },
    {
        "title": "僧舍小山三首  其三",
        "author": "晁冲之",
        "content": "烂石有佳色，禅房叠更幽。\n九疑峰不断，十字水长流。\n枕簟日逃暑，轩窗时卧游。\n吾衰更何往，只此对汤休。",
        "dynasty": "宋",
        "collection_info": null
    },
    {
        "title": "挽十六叔父朝散  其一",
        "author": "晁冲之",
        "content": "惨淡鱼山路，公归膺获麟。\n车送逾千两，人哀备百身。\n伤心蒿里夜，挥泪竹林春。",
        "dynasty": "宋",
        "collection_info": null
    },
    {
        "title": "挽十六叔父朝散  其二",
        "author": "晁冲之",
        "content": "翰墨传名教，公深有世风。\n斯文今乃丧，吾道亦何穷。\n埋玉嗟何及，挥金乐未终。\n子孙知心盛，断狱有阴功。",
        "dynasty": "宋",
        "collection_info": null
    },
    {
        "title": "和二十二弟二首  其一",
        "author": "晁冲之",
        "content": "静处偷看肘后书，幽栖古有此人无。\n绿蓑青箬非吾事，白浪狂风满太湖。",
        "dynasty": "宋",
        "collection_info": null
    },
    {
        "title": "和二十二弟二首  其二",
        "author": "晁冲之",
        "content": "襟抱恢疏老更寛，笑谈终夕尽君欢。\n主人更有桃花面，病眼其如隔雾看。",
        "dynasty": "宋",
        "collection_info": null
    },
    {
        "title": "题超化寺壁",
        "author": "晁冲之",
        "content": "曲池风定碧澜平，小白鱼如镜裏行。\n水竹再来应试我，壁间不用更题名。",
        "dynasty": "宋",
        "collection_info": null
    },
    {
        "title": "夜行",
        "author": "晁冲之",
        "content": "老去功名意转疏，独骑瘦马取长途。\n孤村到晓犹灯火，知有人家夜读书。",
        "dynasty": "宋",
        "collection_info": null
    },
    {
        "title": "和虞道二十三弟",
        "author": "晁冲之",
        "content": "向别已復久，此怀谁与明。\n书来慰吾意，诗重识君情。\n放鹤惜未到，飞鸿今尚横。\n何由一随汝，端为薄浮名。",
        "dynasty": "宋",
        "collection_info": null
    },
    {
        "title": "留别江子之",
        "author": "晁冲之",
        "content": "尽室飘零去上都，试于溱洧卜幽居。\n不从刺史求彭泽，敢向君王乞镜湖。\n平日甚豪今潦倒，少年最乐晚崎岖。\n故人鼎贵甘相绝，别后君须寄一书。",
        "dynasty": "宋",
        "collection_info": null
    },
    {
        "title": "寄王立之",
        "author": "晁冲之",
        "content": "腊雨城南宅，衝寒忆屡陪。\n拊怜庭下石，问讯竹间梅。\n诸子譍门立，羣公跋马回。\n不知多病后，谁与倒罇罍。",
        "dynasty": "宋",
        "collection_info": null
    },
    {
        "title": "读陈平传",
        "author": "晁冲之",
        "content": "刘郎白首尚多疑，百战功臣迹转危。\n致使文成谢封邑，未如还荐魏无知。",
        "dynasty": "宋",
        "collection_info": null
    },
    {
        "title": "次韵江子我见寄",
        "author": "晁冲之",
        "content": "敢恨新居僻，深怀故国尊。\n耕耘得遗物，版筑尚頽垣。\n溪隔城南寺，崖通市北门。\n他时如访我，但认语音存。",
        "dynasty": "宋",
        "collection_info": null
    },
    {
        "title": "朱少章曝麦为雨所漂",
        "author": "晁冲之",
        "content": "看书不觉雨如渑，稚子惊呼妻怒嗔。\n岂意持竿护鸡者，翻同挟策牧羊人。",
        "dynasty": "宋",
        "collection_info": null
    },
    {
        "title": "过陈无己墓",
        "author": "晁冲之",
        "content": "锁门脱落封将尽，题壁污漫字不分。\n我亦尝参诸弟子，往来徒步拜公坟。",
        "dynasty": "宋",
        "collection_info": null
    },
    {
        "title": "初来东里",
        "author": "晁冲之",
        "content": "乘流从此去，河汉失清都。\n送骑沙边散，征帆雨外孤。\n挟雌栖陇雉，生子哺巢乌。\n宇宙将安往，飘飘尽畏途。",
        "dynasty": "宋",
        "collection_info": null
    },
    {
        "title": "至东里次前韵",
        "author": "晁冲之",
        "content": "茂陵家四壁，不必在成都。\n老矣招魂苦，伤哉问影孤。\n市中宁有虎，屋上岂无乌。\n四海皆行路，吾何必此途。",
        "dynasty": "宋",
        "collection_info": null
    },
    {
        "title": "都下追感往昔因成二首  其一",
        "author": "晁冲之",
        "content": "少年使酒走京华，纵步曾游小小家。\n看舞霓裳羽衣曲，听歌玉树后庭花。\n门侵杨柳垂珠箔，窗对樱桃卷碧纱。\n坐客半惊随逝水，主人星散落天涯。",
        "dynasty": "宋",
        "collection_info": null
    },
    {
        "title": "都下追感往昔因成二首  其二",
        "author": "晁冲之",
        "content": "春风踏月过章华，青鸟双邀阿母家。\n繫马柳低当户叶，迎人桃出隔墙花。\n鬓深钗暖云侵脸，臂薄衫寒玉映纱。\n莫作一生惆怅事，邻州不在海西涯。",
        "dynasty": "宋",
        "collection_info": null
    },
    {
        "title": "次韵四兄芦  其一",
        "author": "晁冲之",
        "content": "公如柳柳州，柳桥如柳浪。\n恼杀涉溱人，望望不可上。",
        "dynasty": "宋",
        "collection_info": null
    },
    {
        "title": "次韵四兄芦  其二",
        "author": "晁冲之",
        "content": "碧芦自愁绝，黄芦正枯折。\n宵征雁影孤，堕此桥下月。",
        "dynasty": "宋",
        "collection_info": null
    },
    {
        "title": "次韵陈叔易芦桥柳桥二首  其一",
        "author": "晁冲之",
        "content": "落日河梁上，迟留客去时。\n近邻无远送，莫说最长枝。",
        "dynasty": "宋",
        "collection_info": null
    },
    {
        "title": "次韵陈叔易芦桥柳桥二首  其二",
        "author": "晁冲之",
        "content": "桥阔狭如马，芦高低似人。\n白苹洲上客，枉恨洞庭春。",
        "dynasty": "宋",
        "collection_info": null
    },
    {
        "title": "次韵朱少章芦桥柳桥二首  其一",
        "author": "晁冲之",
        "content": "芦桥復柳桥，芦枯柳可爱。\n不厌春与秋，主人客有待。",
        "dynasty": "宋",
        "collection_info": null
    },
    {
        "title": "次韵朱少章芦桥柳桥二首  其二",
        "author": "晁冲之",
        "content": "洞庭生白波，陇首起黄云。\n渔舟雾裏见，羌笛月中闻。",
        "dynasty": "宋",
        "collection_info": null
    },
    {
        "title": "挽蔡晋如",
        "author": "晁冲之",
        "content": "南部清笳咽，东门素旐飞。\n如何一老汉，不及二疏归。\n宇宙那復见，死生从此违。\n吾年未四十，已嘆故人稀。",
        "dynasty": "宋",
        "collection_info": null
    },
    {
        "title": "夏室",
        "author": "晁冲之",
        "content": "夏室不御暑，竹阴新未交。\n幽花时结子，晚燕续开巢。\n午梦还高枕，晨炊出近庖。\n此生吾自了，客至莫相嘲。",
        "dynasty": "宋",
        "collection_info": null
    },
    {
        "title": "谩兴",
        "author": "晁冲之",
        "content": "苻郎传檄度江南，谢老风流倚翠岚。\n但自围棋君莫问，顾轮别墅乞羊昙。",
        "dynasty": "宋",
        "collection_info": null
    },
    {
        "title": "过鸿仪寺",
        "author": "晁冲之",
        "content": "折苇枯荷倒浦风，黑云垂雨挂长虹。\n山僧生养池鱼看，不许游人学钓翁。",
        "dynasty": "宋",
        "collection_info": null
    },
    {
        "title": "答韩君表",
        "author": "晁冲之",
        "content": "百年鄠杜家相近，人物凋零我独惊。\n但见少陵能继祖，不闻小陆可优兄。\n终朝诗赋遒仍郁，老去文章健更成。\n敢拟济河轻一战，隐然望已怯长城。",
        "dynasty": "宋",
        "collection_info": null
    },
    {
        "title": "次君表韵答叶少藴甥",
        "author": "晁冲之",
        "content": "老去幽栖谁比数，传君诗一邑人惊。\n敢叨礼亦推甥舅，借问年犹愧弟兄。\n今日蓍龟真有望，终身木雁两无成。\n凡才那可供□去，目送飞霞向赤城。",
        "dynasty": "宋",
        "collection_info": null
    },
    {
        "title": "与秦少章题汉江远帆五首  其一",
        "author": "晁冲之",
        "content": "楚山全控蜀，汉水半呑吴。\n老眼知佳处，曾看八景图。",
        "dynasty": "宋",
        "collection_info": null
    },
    {
        "title": "与秦少章题汉江远帆五首  其二",
        "author": "晁冲之",
        "content": "江山起暮色，草木敛余昏。\n谁感离骚赋，丹青弔屈原。",
        "dynasty": "宋",
        "collection_info": null
    },
    {
        "title": "与秦少章题汉江远帆五首  其三",
        "author": "晁冲之",
        "content": "雪埋鳯林寺，浪打鹿门山。\n今日江风恶，郎船劝不还。",
        "dynasty": "宋",
        "collection_info": null
    },
    {
        "title": "与秦少章题汉江远帆五首  其四",
        "author": "晁冲之",
        "content": "江阔雁不到，山深猿自迷。\n传闻杜陵老，只在瀼东西。",
        "dynasty": "宋",
        "collection_info": null
    },
    {
        "title": "与秦少章题汉江远帆五首  其五",
        "author": "晁冲之",
        "content": "石似浣沙石，江如濯锦江。\n征帆向何处，云雾晦蓬窗。",
        "dynasty": "宋",
        "collection_info": null
    },
    {
        "title": "莫春书事",
        "author": "晁冲之",
        "content": "少年犹在老书生，酒后思家夜起程。\n自佩弓刀防不测，独随骡驮雨中行。",
        "dynasty": "宋",
        "collection_info": null
    },
    {
        "title": "谢富察见过",
        "author": "晁冲之",
        "content": "饭蔬君莫厌，瓜菓我时须。\n自可随丰俭，谁能问有无。\n堕蜂衝博局，惊燕避投壶。\n不惮过从远，频来访老夫。",
        "dynasty": "宋",
        "collection_info": null
    },
    {
        "title": "范元章惠然相过见问奇章公服钟乳三千两事因为长句戏之",
        "author": "晁冲之",
        "content": "君家文物冠先朝，破甑生尘久寂寥。\n借有三千两钟乳，定无八百石胡椒。\n湘妃暗鼓卦边瑟，秦女高吹月下箫。\n不待青春行乐了，直持玉检上宸宵。",
        "dynasty": "宋",
        "collection_info": null
    },
    {
        "title": "再至都成",
        "author": "晁冲之",
        "content": "峥嵘花蕚西，清晓望犹迷。\n御路红尘合，宫槐碧瓦齐。\n夹城知辇过，复道觉香低。\n中使传宣入，千门避马蹄。",
        "dynasty": "宋",
        "collection_info": null
    },
    {
        "title": "春晚圃田道中三首  其一",
        "author": "晁冲之",
        "content": "度柳穿桥听午鸡，一沟春水国门西。\n行人不用伤新别，看取尘间万马蹄。",
        "dynasty": "宋",
        "collection_info": null
    },
    {
        "title": "春晚圃田道中三首  其二",
        "author": "晁冲之",
        "content": "酒酣驰马笑弯弓，便拟长驱向虏中。\n但恐老儒无骨相，不堪剑履画南宫。",
        "dynasty": "宋",
        "collection_info": null
    },
    {
        "title": "春晚圃田道中三首  其三",
        "author": "晁冲之",
        "content": "君王重老降褒书，特赐宣阳宅一区。\n闻说会稽人不识，鑑湖还肯借臣无。",
        "dynasty": "宋",
        "collection_info": null
    },
    {
        "title": "玉字黄庭经",
        "author": "晁冲之",
        "content": "宝气宵缠北斗间，仙书自把下天坛。\n误缘不是凡心起，月户云窗读字难。",
        "dynasty": "宋",
        "collection_info": null
    },
    {
        "title": "重过鸿仪寺",
        "author": "晁冲之",
        "content": "秋色远如许，寒花奈若何。\n客行伤老大，野次记经过。\n废圃犹残菊，枯池但折荷。\n吾生与物态，天意岂蹉跎。",
        "dynasty": "宋",
        "collection_info": null
    },
    {
        "title": "赠江子我子之",
        "author": "晁冲之",
        "content": "江郎淮海秀，经术古同师。\n温润无前辈，清新有近诗。\n一丘须早计，五斗莫坚辞。\n献赋修竿牍，知君定不为。",
        "dynasty": "宋",
        "collection_info": null
    },
    {
        "title": "赠江端本子我",
        "author": "晁冲之",
        "content": "亸免鸡豚今日债，断除妻子宿生缘。\n丰登便是人天供，努力东皋自种田。",
        "dynasty": "宋",
        "collection_info": null
    },
    {
        "title": "送僧归建州",
        "author": "晁冲之",
        "content": "清秋颍汝归时晚，不及羣公送惠休。\n曲几数行题字别，扁舟几日为诗留。\n东吴杨柳云中渚，南越梅花雪外洲。\n万里故郷聊一到，江山风物往来游。",
        "dynasty": "宋",
        "collection_info": null
    },
    {
        "title": "和新乡二十一兄华严水亭五首  其一",
        "author": "晁冲之",
        "content": "近市危楼通野寺，隔溪高柳接京华。\n荡舟不怕风波急，看尽芙蓉十里花。",
        "dynasty": "宋",
        "collection_info": null
    },
    {
        "title": "和新乡二十一兄华严水亭五首  其二",
        "author": "晁冲之",
        "content": "池水泠泠渌未深，丛篁低草背庭阴。\n晚来欲别龟鱼去，更向轩西独瞰临。",
        "dynasty": "宋",
        "collection_info": null
    },
    {
        "title": "和新乡二十一兄华严水亭五首  其三",
        "author": "晁冲之",
        "content": "嗜酒不知淹岁月，好闲久欲弃簪缨。\n暂游莲社同陶令，终向瓜田学邵平。",
        "dynasty": "宋",
        "collection_info": null
    },
    {
        "title": "和新乡二十一兄华严水亭五首  其四",
        "author": "晁冲之",
        "content": "渚蒲浙浙风犹急，岸柳纤纤雨尚余。\n栖鹭宿鸥浑去尽，泝溪还有两三鱼。",
        "dynasty": "宋",
        "collection_info": null
    },
    {
        "title": "和新乡二十一兄华严水亭五首  其五",
        "author": "晁冲之",
        "content": "荷盖点溪三数叶，藤梢遶树几千层。\n投闲更与高人约，重抱琴来听广陵。",
        "dynasty": "宋",
        "collection_info": null
    },
    {
        "title": "感梅忆王立之",
        "author": "晁冲之",
        "content": "王子已仙去，梅花空自新。\n江山余此物，海岱失斯人。\n宾客他乡老，园林几度春。\n城南载酒地，生死一沾巾。",
        "dynasty": "宋",
        "collection_info": null
    },
    {
        "title": "送人游江南",
        "author": "晁冲之",
        "content": "涌金门外断红尘，衣锦城边着白苹。\n不到西湖看山色，定应未可作诗人。",
        "dynasty": "宋",
        "collection_info": null
    },
    {
        "title": "和颜伯武丈山寺",
        "author": "晁冲之",
        "content": "松门石磴隐山家，钟鼓萧然一院花。\n斋罢老僧来施食，阶前驯雀趁饥鸦。",
        "dynasty": "宋",
        "collection_info": null
    },
    {
        "title": "小魏买马久不至以诗寄之",
        "author": "晁冲之",
        "content": "闻说黄金厩，骐驎惜别羣。\n犹来果下马，不必五花纹。\n骏骨愁时晚，芗萁念夕矄。\n老夫慵杖屦，待汝入嵩云。",
        "dynasty": "宋",
        "collection_info": null
    },
    {
        "title": "和四兄清泉香饼子",
        "author": "晁冲之",
        "content": "清绝端因柏子香，风流特可付文房。\n如何石火须臾顷，得尽人间一日长。",
        "dynasty": "宋",
        "collection_info": null
    },
    {
        "title": "昼寝",
        "author": "晁冲之",
        "content": "闻说齐州路，遥通古睡乡。\n云岩迷傅说，风峡宴襄王。\n日月星辰静，山川草木长。\n不知三代贵，何似一张床。",
        "dynasty": "宋",
        "collection_info": null
    },
    {
        "title": "过陈无己墓",
        "author": "晁冲之",
        "content": "以我怀公意，知公待我情。\n五年三过客，九岁一门生。\n近访遗文录，重经故里行。\n寄书无郑尹，谁为葬彭城。",
        "dynasty": "宋",
        "collection_info": null
    },
    {
        "title": "怀王立之",
        "author": "晁冲之",
        "content": "不到城南久，黄梅几度新。\n忽看人日作，泪尽大和春。\n翰墨犹如在，壶觞不復陈。\n常思醉风度，花底岸纶巾。",
        "dynasty": "宋",
        "collection_info": null
    },
    {
        "title": "以少炭寄江子之",
        "author": "晁冲之",
        "content": "金籍曾通玉虚殿，仙曹拟拜翠微郎。\n莫嫌薄上温黁火，犹得浓薫笃耨香。",
        "dynasty": "宋",
        "collection_info": null
    },
    {
        "title": "梅",
        "author": "晁冲之",
        "content": "素月清溪上，临风不自胜。\n影寒垂积雪，枝薄带春冰。\n香近行犹远，人来折未曾。\n江山正萧瑟，玉色照松藤。",
        "dynasty": "宋",
        "collection_info": null
    },
    {
        "title": "过王立之故居",
        "author": "晁冲之",
        "content": "酴醿架倒花仍发，薜荔墻摧石亦移。\n此地与君凡几醉，年年同赋蜡梅诗。",
        "dynasty": "宋",
        "collection_info": null
    },
    {
        "title": "再至徐州示诸弟",
        "author": "晁冲之",
        "content": "去年客徐得范子，今年客徐不得人。\n断无草木与同味，宛有鱼鸟来相亲。\n南寻白门傍山麓，西望黄楼行水濵。\n还家作诗示羣从，早晚一游携二陈。",
        "dynasty": "宋",
        "collection_info": null
    },
    {
        "title": "秋夜情",
        "author": "晁冲之",
        "content": "独眠百感秋夜情，孤城急雨中闻更。\n明朝覧镜视鬓髮，不知白从何处生。",
        "dynasty": "宋",
        "collection_info": null
    },
    {
        "title": "谢胡御史寄茶兼简深明",
        "author": "晁冲之",
        "content": "谏议茶犹寄，郎官迹已疏。\n斜封三道印，不奉一行书。\n会远长安去，终临顾渚居。\n大江清见底，为问渴如何。",
        "dynasty": "宋",
        "collection_info": null
    },
    {
        "title": "积善堂诗",
        "author": "晁冲之",
        "content": "我家得姓自卫史，文王之昭铁厥美。\n西京御史府大夫，父慈子忠不惜死。\n至今墓上无曲棘，颍川岁时虔庙祀。\n中原丧乱厌风尘，南渡不及渡辽水。\n晚惟道武揽英雄，辽东之晁同兴起。\n世封颍川刺济州，子孙婵媛冠剑伟。\n唐有贤良如汉初，名动集贤为学士。\n是时海内图书家，一晁未让张与李。\n忠实文华入本朝，三祖百孙同一体。\n中祖颍川袭远封，东祖西祖復于济。\n自从决策罢兵来，平进不厌百寮底。\n即今门户益衰微，揽古怀今情曷已。\n上恩坱圠播无垠，宿莽心存春藿靡。\n漳州有母行百龄，疏封钿服明光裏。\n夫人眼力尚针缕，拜恩不易从稚齿。\n初惟夫人有子贤，曰此布濩敢不俾。\n何劳梦帝血面论，直以微诚动旒扆。\n华堂白髮喜更新，即看青袍子高第。\n寿斝千场日未央，膝下曾玄扶且倚。\n中眷有孙不能叫，东眷孙文刊烨炜。",
        "dynasty": "宋",
        "collection_info": null
    },
    {
        "title": "道中",
        "author": "晁冲之",
        "content": "雨子收还急，溪流直又斜。\n迢迢旁山路，漠漠满林花。\n破水双鸥影，掀泥百草芽。\n川原有高下，随处着人家。",
        "dynasty": "宋",
        "collection_info": null
    },
    {
        "title": "句  其一",
        "author": "晁冲之",
        "content": "扁舟几日为诗留。",
        "dynasty": "宋",
        "collection_info": null
    },
    {
        "title": "句  其二",
        "author": "晁冲之",
        "content": "老景人情一羽轻。",
        "dynasty": "宋",
        "collection_info": null
    },
    {
        "title": "句  其三",
        "author": "晁冲之",
        "content": "叔子拟度骅骝前。",
        "dynasty": "宋",
        "collection_info": null
    }
]