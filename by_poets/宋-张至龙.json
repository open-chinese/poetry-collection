[
    {
        "uuid": "01321c76781f58f1f81f765c347fccec",
        "title": "宿灵岩",
        "author": "张至龙",
        "content": "树杪钟楼出半层，佛床黠鼠弄残灯。\n五更石上僧犹定，头满清霜唤不譍。",
        "dynasty": "宋",
        "collection_info": null
    },
    {
        "uuid": "b05e00b7f3124c62d9aadce6cbb39dbb",
        "title": "登东山怀朱静佳",
        "author": "张至龙",
        "content": "布石行山磵，云封竹洞名。\n照池传古貌，借箸数同庚。\n禽斗巢几覆，蛛闲网半成。\n冬深犹见菊，还忆晋渊明。",
        "dynasty": "宋",
        "collection_info": null
    },
    {
        "uuid": "ea03acd77a557b9e14d07f2deafe16c1",
        "title": "塞上曲",
        "author": "张至龙",
        "content": "匣裏干将午夜鸣，碧油幢下梦魂惊。\n沙场燐火风吹起，半在骷髅眼底明。",
        "dynasty": "宋",
        "collection_info": null
    },
    {
        "uuid": "42683708af1842a40bcf0559b71a34be",
        "title": "紫微阁赠凌丹士",
        "author": "张至龙",
        "content": "风林叶叶带新寒，匕箸虀盐客味酸。\n兔抱粟眠传道石，鹿衔花上拜章坛。\n沿崖取水和冰嚼，扫壁题诗当画看。\n尽日玄房无俗话，山钟敲月上阑干。",
        "dynasty": "宋",
        "collection_info": null
    },
    {
        "uuid": "e1684fa1c86bd81d2169afdd71959ec0",
        "title": "送镜山僧游雪峰",
        "author": "张至龙",
        "content": "海风迎铁锡，半是水为程。\n故国往来熟，空门宿食清。\n旧房云借住，早路月同行。\n象骨最高处，师今履似平。",
        "dynasty": "宋",
        "collection_info": null
    },
    {
        "uuid": "50aa1fb7f3c1061c3bb90443633269a0",
        "title": "齐云寺",
        "author": "张至龙",
        "content": "雨疎分点下，略彴界横塘。\n接竹通生水，搴萝补坏墙。\n字涂窗眼黑，香染佛衣黄。\n未晚萤先出，萧然两画廊。",
        "dynasty": "宋",
        "collection_info": null
    },
    {
        "uuid": "aa5cfbc6e8246e134ab9c1108399da80",
        "title": "化龙阁",
        "author": "张至龙",
        "content": "镌满留题屋柱间，风吹醉面不知寒。\n渔舟撑出垂杨岸，惊鹭衔鱼过别滩。",
        "dynasty": "宋",
        "collection_info": null
    },
    {
        "uuid": "31d6cd5b03805f316d12a4105687edf9",
        "title": "吊蝶",
        "author": "张至龙",
        "content": "数日偎红翅力慵，化成长梦别春风。\n却怜蚁为埋香玉，舁入残花土穴中。",
        "dynasty": "宋",
        "collection_info": null
    },
    {
        "uuid": "a7f5a49e01ec79e12354afe8034c8413",
        "title": "寄胡竹洲",
        "author": "张至龙",
        "content": "野菜生根土亦香，寒林晴久漏春阳。\n山临古画开当户，蜗学名书篆满墙。\n密竹旋删嫌碍月，青柑迟摘待经霜。\n儿童闲取池头水，剜破琉璃绿一方。",
        "dynasty": "宋",
        "collection_info": null
    },
    {
        "uuid": "717d4628785223972f7a2cb079d1b6c3",
        "title": "题白沙驿",
        "author": "张至龙",
        "content": "雾裹峰头薄似巾，路逢水后误行人。\n山泉酿酒力偏重，石铫煎茶味最真。\n燕不传家犹教子，梅纔有肉便生仁。\n枕边学梦人方悟，未到钟声梦更频。",
        "dynasty": "宋",
        "collection_info": null
    },
    {
        "uuid": "9d0a5879c1396c342126b937e1b580b2",
        "title": "赠刘介庵",
        "author": "张至龙",
        "content": "一心忧道不开眉，懒扣黄扉谒故知。\n有累祇因难弃鹤，无疑何用苦求龟。\n常厨饮食夷齐辈，晚笔文章汉魏时。\n冷笑富家钱塞屋，兰亭谁更有真碑。",
        "dynasty": "宋",
        "collection_info": null
    },
    {
        "uuid": "204cf6b47a5ddaeee50b9c0a18f62dfe",
        "title": "马升庵惠鞠苗",
        "author": "张至龙",
        "content": "税得隣东地一方，旋栽黄鞠待重阳。\n春晨摘落青苗叶，挼作秋花气味香。",
        "dynasty": "宋",
        "collection_info": null
    },
    {
        "uuid": "fe72bfaedddf1cfd8aa743988b660015",
        "title": "东林寺",
        "author": "张至龙",
        "content": "满院香风乍熟楂，猴孙抱子坐枯槎。\n头陀不惯迎宾客，自折芙蓉供释迦。",
        "dynasty": "宋",
        "collection_info": null
    },
    {
        "uuid": "ce86758d5648c9c719295e6d23186086",
        "title": "李梅磵雪夜留饮",
        "author": "张至龙",
        "content": "拥炉收案牍，市远隔諠譁。\n妓唱新填曲，僮分旋碾茶。\n花枝承雪重，烛焰受风斜。\n僦屋为官舍，更深酒更赊。",
        "dynasty": "宋",
        "collection_info": null
    },
    {
        "uuid": "b1c241f02c7e7635f4be88ce9e062b80",
        "title": "宿易冲妙道院",
        "author": "张至龙",
        "content": "松髮经寒乱不梳，夜来风减屋茆疎。\n吟边冻指僵如铁，袖裹枯筇画雪书。",
        "dynasty": "宋",
        "collection_info": null
    },
    {
        "uuid": "47a75cc1d2ec41a2ec3d8cd80346f701",
        "title": "朱柏岩约南归",
        "author": "张至龙",
        "content": "忍闻秋管悲，犹未定归期。\n吟咏穷边长，艰难老后知。\n水寒鱼上少，月闰雁来迟。\n不作膏粱梦，长令一剑随。",
        "dynasty": "宋",
        "collection_info": null
    },
    {
        "uuid": "76bb610ccf56510218389b2ae9035e71",
        "title": "横峰感事",
        "author": "张至龙",
        "content": "石角多情挽布衣，候虫送响出林微。\n文章首面趋时好，字学偏傍徇俗非。\n绿水被风吹作白，密花因雨打教稀。\n归鸦路熟知巢近，直望松林尽翅飞。",
        "dynasty": "宋",
        "collection_info": null
    },
    {
        "uuid": "43aae553b3e5531a40d5ea97b45b486b",
        "title": "答黄芳洲",
        "author": "张至龙",
        "content": "抱膝书楼望太清，一生心事月同明。\n因过隣寺分茶供，闲取高僧史传评。",
        "dynasty": "宋",
        "collection_info": null
    },
    {
        "uuid": "5860111ae4ebbb61b663001908800cc0",
        "title": "饯翁丹山发南浦",
        "author": "张至龙",
        "content": "鸣鸠语燕近清明，柳絮风轻秧水平。\n一带春流多断岸，尽缘倒树当桥行。",
        "dynasty": "宋",
        "collection_info": null
    },
    {
        "uuid": "cc7cb4976bdebfd876dfb110a209625e",
        "title": "点史",
        "author": "张至龙",
        "content": "水草山花各自春，闲居常谨坐船身。\n忠言似药偏医国，好句如金不疗贫。\n王霸兴亡难讳史，彭殇寿夭不由人。\n感来莫计更深浅，祇见苍头换烛频。",
        "dynasty": "宋",
        "collection_info": null
    },
    {
        "uuid": "946768510e1889f837ae97d477b92adf",
        "title": "采莲曲  其一",
        "author": "张至龙",
        "content": "荷叶笼头学道情，花妆那似妾妆清。\n双双头白犹交颈，翻笑鸳鸯不老成。",
        "dynasty": "宋",
        "collection_info": null
    },
    {
        "uuid": "ae6bf143f38976ba07056d77deca175e",
        "title": "采莲曲  其二",
        "author": "张至龙",
        "content": "拗落圆房响钏金，背人细数子藏深。\n不嫌到手多尖刺，祇怕伤人有苦心。",
        "dynasty": "宋",
        "collection_info": null
    },
    {
        "uuid": "42cf7c5b6c43483be62417c3a5d593b1",
        "title": "子期台",
        "author": "张至龙",
        "content": "拾叶题诗愧不才，袖遮微日上层台。\n山僧分我松阴坐，隔岸花香渡水来。",
        "dynasty": "宋",
        "collection_info": null
    },
    {
        "uuid": "b83f187eaab423148b6084458a4bef83",
        "title": "武夷山",
        "author": "张至龙",
        "content": "九折沧江转苇航，花间流水自宫商。\n岩开天綫登无路，殿鏁僊金拜有光。\n曝背龟从平石上，避人猴向险枝藏。\n断桥盍有重红日，狂欲乘风扣魏王。",
        "dynasty": "宋",
        "collection_info": null
    },
    {
        "uuid": "78fac5176437a75f69f1cac5776f62b0",
        "title": "拟韩偓体",
        "author": "张至龙",
        "content": "一声阿鹊颤鸾双，学调新词未得腔。\n拜了夜香郎唤睡，旋收鍼綫背银釭。",
        "dynasty": "宋",
        "collection_info": null
    },
    {
        "uuid": "0977bf9f57a3c383da592103d645f4ac",
        "title": "题隠者壁",
        "author": "张至龙",
        "content": "寒着麻衣馁食薇，乐山清兴只琴知。\n蛛经圆网当中立，蜂徙新厨出外飞。\n山脊倚天无改日，草根埋雪有青时。\n莫言鸿燕多相背，去去来来共一机。",
        "dynasty": "宋",
        "collection_info": null
    },
    {
        "uuid": "df45e34eae29083fdfbcbcf489d1eeb4",
        "title": "雨中过陆家园",
        "author": "张至龙",
        "content": "斜搭秋韆窗半扃，行人屐送隔墙声。\n群花相倚啼妆面，苦不催晴怨懒鶑。",
        "dynasty": "宋",
        "collection_info": null
    },
    {
        "uuid": "ba4eb9d7fbecfcac7f607e13950d9adf",
        "title": "寄苕川故人",
        "author": "张至龙",
        "content": "千古长情祇翠岑，休谈点石化黄金。\n秋来国事方尝胆，病后禅机忽上心。\n老眼看书嫌字细，干喉饮酒喜杯深。\n几回空检斑衣箧，望断白云天外阴。",
        "dynasty": "宋",
        "collection_info": null
    },
    {
        "uuid": "2292d11f945146b5fb226c31e66c97c3",
        "title": "晚窗",
        "author": "张至龙",
        "content": "风约钟声落耳根，归鸦点点不成群。\n前山野烧青烟起，散满空中作暮云。",
        "dynasty": "宋",
        "collection_info": null
    },
    {
        "uuid": "446d19fbb3a0543acbfd7815f9566acd",
        "title": "喜杨琴隠至",
        "author": "张至龙",
        "content": "世涂多不平，择地度吾生。\n风静花迟落，云移月倒行。\n自抄闲作改，客借古琴评。\n凡事虚空裏，何劳苦着情。",
        "dynasty": "宋",
        "collection_info": null
    },
    {
        "uuid": "26b9bd4854d75cb9cf31f518a0783983",
        "title": "寄宝林僧",
        "author": "张至龙",
        "content": "磨折英雄辈，无停日月梭。\n达人愁梦少，明主直言多。\n药试单方验，碑评近本讹。\n吟成无爱者，寄与病僧哦。",
        "dynasty": "宋",
        "collection_info": null
    },
    {
        "uuid": "e8b8afb55ee830efa7715ad3d4ab860b",
        "title": "巴岭",
        "author": "张至龙",
        "content": "处处柴门掩半边，鶑啼绿树隔炊烟。\n竹梯闲倚柔桑畔，定是人家蚕正眠。",
        "dynasty": "宋",
        "collection_info": null
    },
    {
        "uuid": "e61258596eac06d0c0ded46523c0984e",
        "title": "楚节西塘省鞠",
        "author": "张至龙",
        "content": "鞠胎绿蕊未曾成，百种藂中半忘名。\n试检记花牌字看，春篱醉墨欠分明。",
        "dynasty": "宋",
        "collection_info": null
    },
    {
        "uuid": "7ebd26fd53d774944f35c40cea315b04",
        "title": "槎",
        "author": "张至龙",
        "content": "槁形冷度几晨昏，不受东风一点恩。\n却有僊人求作伴，浪游星渚到天门。",
        "dynasty": "宋",
        "collection_info": null
    },
    {
        "uuid": "672f3459491cd5b101ae020ebdfe3a48",
        "title": "古别离",
        "author": "张至龙",
        "content": "扶上花骢酒半醺，望沉鞭影暗销魂。\n离情恐被行人觉，背拂菱花补泪痕。",
        "dynasty": "宋",
        "collection_info": null
    },
    {
        "uuid": "2f3001eb0f709c7e9c94b03ed9a0ff59",
        "title": "峡口",
        "author": "张至龙",
        "content": "峡深犹有路，泉远不知源。\n禽学乡谈语，山填野烧痕。\n晚风樵笛坞，春日酒旗村。\n茆舍人耕罢，鳬雏浴水浑。",
        "dynasty": "宋",
        "collection_info": null
    },
    {
        "uuid": "83c59b3dfea7bbd07ffdffcbbdfbb67d",
        "title": "北津",
        "author": "张至龙",
        "content": "独立长桥喜近城，半阑斜日又催行。\n船过别浦波痕没，堠立当涂里界明。\n古木云边僧住处，落花风裏鸟啼声。\n青山莫道浑无事，日与行人管送迎。",
        "dynasty": "宋",
        "collection_info": null
    },
    {
        "uuid": "adba2dfecb45e51bd45fe7296ed79d9a",
        "title": "江常庵出武夷",
        "author": "张至龙",
        "content": "厌居京洛说行持，袖裹青蛇上武夷。\n僊为写真供御览，天怜病眼召神医。\n江中白石差龙斲，洞裏苍松带鹤移。\n无事出山衣屦湿，满城风雨鞠花时。",
        "dynasty": "宋",
        "collection_info": null
    },
    {
        "uuid": "3f00d2b1de4537b18003886f3c509418",
        "title": "晚步寄刘澄斋",
        "author": "张至龙",
        "content": "纵横屐齿印苍苔，梦笔山高翠作堆。\n日带晚光归海去，风传秋信下天来。\n竹开小路通萤过，松守空巢待鹤回。\n蚋瓮干坤还自乐，何须金屋玉楼台。",
        "dynasty": "宋",
        "collection_info": null
    },
    {
        "uuid": "915d2ca2a243d0a3eba0d8885a8fcc5f",
        "title": "简胜上人",
        "author": "张至龙",
        "content": "林深岚气重，一犬吠寒烟。\n高思天云外，新房柏树边。\n爱蒲寻石种，惜茗滤泉煎。\n昔创如来殿，老于师一年。",
        "dynasty": "宋",
        "collection_info": null
    },
    {
        "uuid": "3148d13941c318eddc5140f6dd0f294e",
        "title": "演雅十章  其一",
        "author": "张至龙",
        "content": "麒麟感世出，凤凰览德至。\n人苟常见之，应不指为瑞。",
        "dynasty": "宋",
        "collection_info": null
    },
    {
        "uuid": "0e01e66e0af6d54d4347d489517fb672",
        "title": "演雅十章  其二",
        "author": "张至龙",
        "content": "櫩蛛巧经网，林鸠拙营巢。\n孰知拙反胜，网坏巢独牢。",
        "dynasty": "宋",
        "collection_info": null
    },
    {
        "uuid": "5ba9e40616e1ed3741924a79a4175911",
        "title": "演雅十章  其三",
        "author": "张至龙",
        "content": "雀食野人田，燕栖公子堂。\n野情饥亦乐，依人难久长。",
        "dynasty": "宋",
        "collection_info": null
    },
    {
        "uuid": "4589e5f59f943f108a43fe0d7e4635c6",
        "title": "演雅十章  其四",
        "author": "张至龙",
        "content": "猩猩陨机穽，鹦鹉鏁金笼。\n言笑适为累，缄嘿斯保躬。",
        "dynasty": "宋",
        "collection_info": null
    },
    {
        "uuid": "69c424ad20716f14108dddf7c033ac97",
        "title": "演雅十章  其五",
        "author": "张至龙",
        "content": "蚕饱办丝课，蜂忙供蜜工。\n役役为人劳，衣食还自空。",
        "dynasty": "宋",
        "collection_info": null
    },
    {
        "uuid": "090b04c6dfd7b756ff03a041418daf97",
        "title": "演雅十章  其六",
        "author": "张至龙",
        "content": "鹊鸣人共怜，乌鸣人共嫉。\n祇因声妍媸，何心报凶吉。",
        "dynasty": "宋",
        "collection_info": null
    },
    {
        "uuid": "63b753f81fd24a54bc2e13c8819f491f",
        "title": "演雅十章  其七",
        "author": "张至龙",
        "content": "江鳞行比目，沙鸳睡交颈。\n不知山兔寒，清夜顾蟾影。",
        "dynasty": "宋",
        "collection_info": null
    },
    {
        "uuid": "20781fb6539c327de993230fd1915843",
        "title": "演雅十章  其八",
        "author": "张至龙",
        "content": "饥鹰健搏兔，馋鹭勤捕鱼。\n各为口腹累，不闻有驺虞。",
        "dynasty": "宋",
        "collection_info": null
    },
    {
        "uuid": "9617b0fc1e97afc0041ceeb6980fa3e9",
        "title": "演雅十章  其九",
        "author": "张至龙",
        "content": "犬眠苍玉地，猫卧香绮丛。\n倘无鼠与盗，猫犬命亦穷。",
        "dynasty": "宋",
        "collection_info": null
    },
    {
        "uuid": "db128a80c87ffb21aad784617581b6db",
        "title": "演雅十章  其一○",
        "author": "张至龙",
        "content": "墨鱼黑覆形，火萤明照身。\n拙于用显晦，踪迹徒自陈。",
        "dynasty": "宋",
        "collection_info": null
    },
    {
        "uuid": "155e0bf51ba3a1c2dcb0f21635aef25f",
        "title": "寓兴十首  其一",
        "author": "张至龙",
        "content": "孤灯照长夜，膏尽灯影灭。\n划见窗户间，鲜鲜有明月。",
        "dynasty": "宋",
        "collection_info": null
    },
    {
        "uuid": "c5479d2a1b7334f7e60ed58e50ce67fb",
        "title": "寓兴十首  其二",
        "author": "张至龙",
        "content": "日夜江水流，不海水不止。\n孰谓流去者，不是海中水。",
        "dynasty": "宋",
        "collection_info": null
    },
    {
        "uuid": "47e6100adce036ab5270d78dea54ad59",
        "title": "寓兴十首  其三",
        "author": "张至龙",
        "content": "东日照瓦霜，西嚮界余白。\n莫言日不到，日光来未及。",
        "dynasty": "宋",
        "collection_info": null
    },
    {
        "uuid": "863a1a51b2a6214f88f719d90a283f8f",
        "title": "寓兴十首  其四",
        "author": "张至龙",
        "content": "迟月上深夜，新蟾不终夕。\n何如月圆时，通宵照无极。",
        "dynasty": "宋",
        "collection_info": null
    },
    {
        "uuid": "aa17dbd8ebc8506a54a66418f21ecbd5",
        "title": "寓兴十首  其五",
        "author": "张至龙",
        "content": "种鞠一百丛，九月开盈枝。\n莫言无好花，好花开较迟。",
        "dynasty": "宋",
        "collection_info": null
    },
    {
        "uuid": "a6ea356ef5ac760eeefaea14f1eb0622",
        "title": "寓兴十首  其六",
        "author": "张至龙",
        "content": "庭前无繁植，疎竹附梅坡。\n虽然无巨荫，明月飞来多。",
        "dynasty": "宋",
        "collection_info": null
    },
    {
        "uuid": "f324a5b71799bfa34f0c9801992b607f",
        "title": "寓兴十首  其七",
        "author": "张至龙",
        "content": "草虫设细网，小穽不可见。\n日日朝露中，群白草间现。",
        "dynasty": "宋",
        "collection_info": null
    },
    {
        "uuid": "f2220c7225c7d666d65d22e4aea1d01a",
        "title": "寓兴十首  其八",
        "author": "张至龙",
        "content": "高风吹秋霜，庭前百草死。\n谁知草有根，昨夜东风起。",
        "dynasty": "宋",
        "collection_info": null
    },
    {
        "uuid": "4f3333d653188189bb23dcfb8f98ca47",
        "title": "寓兴十首  其九",
        "author": "张至龙",
        "content": "夏月灌鞠根，见花在秋日。\n先时不施工，临花已何及。",
        "dynasty": "宋",
        "collection_info": null
    },
    {
        "uuid": "d4a6a5b2ecec1d6469843d371da21b15",
        "title": "寓兴十首  其一○",
        "author": "张至龙",
        "content": "十年插柳枝，今与高树齐。\n垂条绿春风，上有流鶑啼。",
        "dynasty": "宋",
        "collection_info": null
    },
    {
        "uuid": "8235dd330af96c2f6d9491ebb496430b",
        "title": "梅花十咏 梅梢",
        "author": "张至龙",
        "content": "根清条不肥，影落明月地。\n凄凄欲寒时，胚腪已生意。",
        "dynasty": "宋",
        "collection_info": null
    },
    {
        "uuid": "8c3b3ccbe773e17d219fb480da3ea0df",
        "title": "梅花十咏 蓓蕾",
        "author": "张至龙",
        "content": "历历衔冰霜，缀作珠的皪。\n香色俱浑然，花中之太极。",
        "dynasty": "宋",
        "collection_info": null
    },
    {
        "uuid": "fc47bfd0dad95529c4f797aa77cb6e47",
        "title": "梅花十咏 欲开",
        "author": "张至龙",
        "content": "凝成姑射姿，幽洁世所独。\n春近迫芳心，羞涩破唇玉。",
        "dynasty": "宋",
        "collection_info": null
    },
    {
        "uuid": "f9a0f68f9edf1739f7de02aa42507a96",
        "title": "梅花十咏 半开",
        "author": "张至龙",
        "content": "五出稍敷露，不受尘目爱。\n鲜鲜着精神，独于此时最。",
        "dynasty": "宋",
        "collection_info": null
    },
    {
        "uuid": "b5adc9ea0117b5d89e41f0ff8acadb31",
        "title": "梅花十咏 全开",
        "author": "张至龙",
        "content": "昨夜东风多，花神莫之御。\n玉立对幽人，十分尽情吐。",
        "dynasty": "宋",
        "collection_info": null
    },
    {
        "uuid": "6fed4f830781889371170c847a80a57e",
        "title": "梅花十咏 欲谢",
        "author": "张至龙",
        "content": "垂垂雪中枝，暗裏度香远。\n忽动调羹机，黏枝花力软。",
        "dynasty": "宋",
        "collection_info": null
    },
    {
        "uuid": "172200b6d1f3dcf8197f8d61873f500c",
        "title": "梅花十咏 半谢",
        "author": "张至龙",
        "content": "旋随琼霙飞，绕我茆屋角。\n结子意渐浓，岂为羌管落。",
        "dynasty": "宋",
        "collection_info": null
    },
    {
        "uuid": "b5f0d261faa8cf7d067cf5e11fc9685a",
        "title": "梅花十咏 全谢",
        "author": "张至龙",
        "content": "冰花不留丁，收香尽藏白。\n一朝作陈人，逊与桃李出。",
        "dynasty": "宋",
        "collection_info": null
    },
    {
        "uuid": "890efffbbfca0930d6e138d9b5ad9910",
        "title": "梅花十咏 小实",
        "author": "张至龙",
        "content": "青青长朱裳，小摘脆不堕。\n勿欺如豆微，中怀仁已大。",
        "dynasty": "宋",
        "collection_info": null
    },
    {
        "uuid": "1630ef0fd0ad1041fb1fcd23142dc997",
        "title": "梅花十咏 大实",
        "author": "张至龙",
        "content": "圆碧日益肥，磊落压枝重。\n虽然苦味酸，酸中藏大用。",
        "dynasty": "宋",
        "collection_info": null
    },
    {
        "uuid": "2e2e67ab4e34f83cbada1976a4da5817",
        "title": "山矾花",
        "author": "张至龙",
        "content": "漫山白蕊殿春华，多贮清香野老家。\n频向风前招蝶使，密通家籍省梅花。",
        "dynasty": "宋",
        "collection_info": null
    }
]