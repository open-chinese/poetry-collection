[
    {
        "title": "呈东坡",
        "author": "何恭",
        "content": "昔日欧阳心独苦，搜罗天下文中虎。\n未逢贾马嗟谁有，昆体文章正旁午。\n一得眉山老翁语，始惬平生好奇古。\n骞腾鸾凤螭虬侣，锦绣肾肠终日吐。\n眉山跨马挟双龙，迤逦斜欹剑阁东。\n一息万里先羣雄，是日鲁酒归醇醲。\n仁庙当朝起数公，四时阊阖来清风。\n眉山秉笔摩苍穹，稽首献议何雍容。\n是时庆历垂嘉佑，东省西垣半耆旧。\n一代伟人争入彀，大开黄阁咸虚受。\n公时脱颖眉山后，歆向机云同一奏。\n建安数子空鸣脰，集贤学士皆笼袖。\n玉人发马下天阶，华盖星边捧诏来。\n天子延英不浪开，为公此日深徘徊。\n金吾侍侧天颜低，上列四辅前三台。\n相与畴咨将相材，飘然八骏先龙媒。\n西京应制十八九，晁董褎然为举首。\n此辈昂藏希世有，刘蕡又作蛟龙吼。\n观公举劝新人手，玉壶破碎珠囊剖。\n许国诚心仍贯斗，识者谈之不容口。\n天公一见列诗曹，指挥姮娥供兔毫。\n公歌数阙风刁刁，若耶溪上皆停桡。\n郢客掷笔不敢操，楚人往往收离骚。\n李杜藩墙不甚牢，李白脱却锦绣袍。\n东风颠入五湖裏，万籁声声酷龙耳。\n河伯江妃愁欲死，只恐公来搜见底。\n南登灞岸将何以，直节壮怀聊自倚。\n养得身长数千里，天地一夜风雷起。\n官家内相能几人，几人到此陪经纶。\n天语叮咛下降频，金莲烛畔窥龙鳞。\n日曝花砖暖绣裀，镮金佩玉何申申。\n姮娥唤作真麒麟，焉知韩李非前身。\n龙楼漏箭铜壶挹，隠约六街驺唱入。\n传宣使者翻然集，月题控马天门立。\n锦笺琼管尚书给，九韶忽然如俯拾。\n宸恩四海周流及，武帝王封乃平揖。\n我宋修文偃武初，词林翰苑森扶疏。\n窦仪陶谷端何如，峨冠曳履承明庐。\n草昧功名向武夫，讨论润色姑徐徐。\n剪夷五代尊图书，墨客稍稍跻天衢。\n中间作者相踵武，请试从头为君语。\n真宗皇帝亲神宇，杨亿风流玉堂处。\n倾金注瓦横罇俎，大笑哄堂任豪举。\n逡巡百尺江南楮，密扫煤烟骤如雨。\n六一超然又不同，陈言万纸一洗空。\n晋宋齐梁不待攻，两汉直抵元和中。\n龙骧凤举扶桑中，五采射日吞长虹。\n满堂玉磬谐金钟，纷然和者如笙镛。\n木铎可怜声独悄，一振铿然须大老。\n伊说数公无处讨，萧曹丙魏规模小。\n马迁班固工品藻，出处行藏何太少。\n升沉将相王侯了，经天纬地凭谁好。\n信知风采古为多，尧舜文章焕若何。\n东作西成南已讹，真人更集满东坡。\n夷夔礼乐俄森罗，黼黻郊庙金盘陀。\n羽毛率舞呈天和，高阳才子前赓歌。\n君哉颔首一俞尔，执简抽毫无及矣。\n周公整顿干坤已，开阖明堂復如此。\n从头制作轩辕始，海兽山禽咸献美。\n衮冕分明圭玉侈，六代光华蔼天子。\n日月星辰缋九天，虫鱼草木续山川。\n羣圣文章想亦然，百家妙理何周旋。\n离离黍稷春风前，东周一去追无缘。\n帝德王功只仅传，庙堂急管催繁弦。\n巍哉孔子尊如帝，矫矫孟轲天莫制。\n斯文其丧今何在，邹鲁邈然安可再。\n扬雄力寡知无奈，天禄校雠真末计。\n江海悠悠百川逝，回首相望几千载。\n熙宁天子悯斯文，展转搜扬到海垠。\n丞相王公举趾尊，委蛇二老西来宾。\n咀嚼六经如八珍，补葺东鲁锄西秦。\n天子资之又日新，八风自转成天钧。\n顷从孟子驱杨墨，他日淫词又榛棘。\n丰镐荒凉天空碧，中庸一路几充塞。\n金陵为此深求直，二十年来人稍识。\n求之左右逢星极，内圣外王真准的。\n古人效学丰文斯，堂陛之间意已移。\n彝何虎蜼尊何牺，云何簠簋加灵龟。\n不然制作知无时，反鲁诗书一贯之。\n明明古训识者谁，百家效语如婴儿。\n蝌蚪六书藏屋壁，岂比钟王论笔蹟。\n会通意象如作易，不假语言含妙德。\n倘从对偶音声觅，洙泗文章少平仄。\n解到雕虫童子识，斯人稍得扬雄力。\n熙宁论撰亦何惭，况把先儒众说参。\n举世传经作指南，辟雍泮水堆牙籤。\n或者嚣然痛欲歼，安得诸儒口遂钳。\n圣主贤王实询佥，公当一语令师严。\n翻思偃蹇熙宁末，苦信古书由世拙。\n金陵户外履成列，称衡一刺终漫灭。\n彷佛五经无二说，堂堂万里星中月。\n欲论西汉谁优劣，忽若吟蝉风脰咽。\n边韶性懒读书顽，病甚相如下笔悭。\n敢望言如雾豹斑，担簦负笈徒间关。\n沂水春来粗解颜，浴沂童子弥春湾。\n先哲如龙尚许攀，鼓琴从之岂浪閒。\n可怜道德共耕猎，何苦侯门俟弹铗。\n不挟而来聊自惬，栩然梦尔为蝴蝶。\n饮中数子刘伶侠，江外主人张翰摄。\n短船下水轻仍捷，落帆解舵吴山胁。",
        "dynasty": "宋",
        "collection_info": null
    }
]