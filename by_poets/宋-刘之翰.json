[
    {
        "uuid": "af03197d4a654741df3afbbbd96e933c",
        "title": "水调歌头 凉露洗金井",
        "author": "刘之翰",
        "content": "凉露洗金井，一叶下梧桐。\n谪仙浪游，何事华发作诗翁。\n乌帽萧萧一幅，坐对清泉白石，矫首抚长松。\n独鹤归来晚，声在碧霄中。\n神仙宅，留玉节，驻金狨。\n黔南一道，十万貔虎控雕弓。\n笑折碧荷倒影，自唱采莲新曲，词句满秋风。\n剑佩八千岁，长入大明宫。",
        "dynasty": "宋",
        "collection_info": null
    }
]