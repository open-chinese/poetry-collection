[
    {
        "title": "鹅翎山",
        "author": "甘同叔",
        "content": "俗谓鹅翎未必然，娥英恐是古时传。\n溪声流尽苍梧泪，斑竹林中闻杜鹃。",
        "dynasty": "宋",
        "collection_info": null
    },
    {
        "title": "题昌山圣姥庙",
        "author": "甘同叔",
        "content": "分宜古县环清溪，重冈复岭如奔驰。\n行逢山断水流处，阅城庙枕山之西。\n我来落日在前岭，摩挲一读卢肇碑。\n嗟唐去今亦巳久，尚余文字光陆离。\n云昔秦人有天下，鏖战六国愚黔黎。\n砀山云气望不见，神物乃降江之嫠。\n雷轰电合助光怪，蜿蜒堕地偕羣儿。\n赤鳣王鲔奉鼎俎，追逐甘旨怜姥慈。\n姥先仙去环佩冷，安能蟠蛰从儿嬉。\n刘累不出浮俗隘，况肯委质嬴与斯。\n珠宫贝阙世所希，铜环十二白玉扉。\n纫兰作佩香披披，招摇手掉芙蓉旗。\n哀弹清瑟和宓妃，大川击鼓劳冯夷。\n巨鱼踊跃鼋鼍随，虾蟹琐细不得追。\n庙门开阖风飔飔，千年万载龙居之。\n野巫侦伺荐酒巵，箫鼓坎坎来宫祠。\n五彩不辨虺与螭，聊以幻化惊羣迷。\n嗟我四海久望霓，无復空抱明月辉。\n好施膏泽雨六合，岂止但慰袁人思。\n历阶酌水致此辞，退以遗谊传于诗。\n才悭语颣论甚卑，龙兮谨勿相诃讥。",
        "dynasty": "宋",
        "collection_info": null
    }
]