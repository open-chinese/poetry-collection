[
    {
        "uuid": "1461969ea4f675a7de508f5fbbcbd65f",
        "title": "谨次君倚舍人寄题惠山翠麓亭韵",
        "author": "焦千之",
        "content": "余爱兹山昔屡游，回环气象冷清幽。\n茂林滃郁迭苍翠，宴坐潇洒风飕飗。\n密甃积藓迸泉眼，飞翚比翼参云头。\n径边谁开青步障，客来共泛紫玉瓯。\n每思乘兴可独往，尘缨未濯莫我留。\n胜处尽至心未厌，健步历览势挟辀。\n平生趣向与时背，泉石夙志略已酬。\n兹山独以泉品贵，乃得嘉名传九州。\n譬人其中贵有物，源深混混难穷搜。\n支公此去久愈爱，自我佳句忘百忧。\n忽蒙远寄煮岩壑，而我方欲千里求。\n愿公早见疑蛇解，急诏当应易剡丹。",
        "dynasty": "宋",
        "collection_info": null
    },
    {
        "uuid": "f683b05a06fcf76ad8b884ccf2f6d476",
        "title": "秀峰轩",
        "author": "焦千之",
        "content": "可怜均是山中寺，惟有幽轩对此山。\n云拥秀峰来户外，烟和浓翠入窗间。\n迴环似觉天形曲，登眺应疑地势悭。\n他景纵能穷目力，争如疏静养疏闲。",
        "dynasty": "宋",
        "collection_info": null
    },
    {
        "uuid": "ba7151a26be40efb00df6e6e30c99f06",
        "title": "听松轩",
        "author": "焦千之",
        "content": "山头未吐三更月，枕上惟间万窍风。\n疑是怒涛声不敢，夜深飞雨过寒空。",
        "dynasty": "宋",
        "collection_info": null
    },
    {
        "uuid": "2163417cea7fbeb4e8c87c32dbef5b40",
        "title": "偃松",
        "author": "焦千之",
        "content": "得地久蟠踞，参天多晦冥。\n月通深夜白，雪压岁寒青。\n独拥虬腰大，疑闻雨甲腥。\n深根劲坤轴，萧瑟挂疏星。",
        "dynasty": "宋",
        "collection_info": null
    },
    {
        "uuid": "4d4d7d5530e7a7295c3f405e3df58afe",
        "title": "砚池",
        "author": "焦千之",
        "content": "萧公事迹久尘泥，独有当年洗砚池。\n世俗所传应彷佛，僧人独得耿颓隳。\n小亭新构藏幽趣，一水中分迭旧基。\n遗泽泯然无处问，清风缅邈竹阴垂。",
        "dynasty": "宋",
        "collection_info": null
    },
    {
        "uuid": "db59c11858a1e97eac1d8988b8e2a05f",
        "title": "文君宅",
        "author": "焦千之",
        "content": "曾是文君宅，幽深镇翠岑。\n涧松迷白鹤，溪石隐黄金。\n丹竈今犹在，箫台尚可寻。\n予来不能厌，谁共听泉音。",
        "dynasty": "宋",
        "collection_info": null
    }
]