[
    {
        "uuid": "d477bbbcddec4d70ca98f2a698b2fb7e",
        "title": "寄杨休文",
        "author": "李叔与",
        "content": "溪园雪凝古梅枝，我逐归云子到时。\n交一臂间迟面见，乃千里外话心期。\n人缘至此犹难合，天意其然欲对移。\n拟办瘦藤闻束担，有何山水未经诗。",
        "dynasty": "宋",
        "collection_info": null
    },
    {
        "uuid": "280813131e92fd39cd1cc070981a4f9b",
        "title": "舟中寄磵谷",
        "author": "李叔与",
        "content": "秋风四起秋云薄，客怀颇欠商量着。\n浅滩胶舟石荦确，欲进不可退难却。\n苹蓼妆成秋绰约，独倚晚风吟思涸。\n故人云锦自天落，一纸模糊万金药。\n上言相思下离索，勾引莼鲈味逾恶。\n吾心孤云身野鹤，到此方知出山错。\n归理绿簑更青蒻，何处方舟无杜若。",
        "dynasty": "宋",
        "collection_info": null
    },
    {
        "uuid": "6d76337d954b11f1ab2dcc4277fe6dca",
        "title": "山窗杂诗  其一",
        "author": "李叔与",
        "content": "学把鉏头莳小畦，牡丹不种种荼縻。\n花开赢得年年看，棘蔓犹堪补败篱。",
        "dynasty": "宋",
        "collection_info": null
    },
    {
        "uuid": "bb84764933ec30a17ed920bb561de916",
        "title": "山窗杂诗  其二",
        "author": "李叔与",
        "content": "一样春风到町畦，物成春亦不能齐。\n过篱新笋贪成竹，不管同根未脱泥。",
        "dynasty": "宋",
        "collection_info": null
    },
    {
        "uuid": "3e2e86e42bfbab426e57a04451bb948d",
        "title": "山窗杂诗  其三",
        "author": "李叔与",
        "content": "夜久寒炉火尚红，隔山谁动五更钟。\n小童和梦移灯去，不管残书读未终。",
        "dynasty": "宋",
        "collection_info": null
    },
    {
        "uuid": "15a21b3ab67ad762c1eefe8966c8d5c4",
        "title": "内河  其一",
        "author": "李叔与",
        "content": "短蓬邀我到常州，入郭犹如野渡头。\n忽有画桥杨柳岸，柳中依约见青楼。",
        "dynasty": "宋",
        "collection_info": null
    },
    {
        "uuid": "9f6df6bb1bb9796d2041664d9f82222d",
        "title": "内河  其二",
        "author": "李叔与",
        "content": "隔岸青松数百株，柳阴阴处结茅庐。\n溪翁有此不知趣，乞与诗人作退居。",
        "dynasty": "宋",
        "collection_info": null
    },
    {
        "uuid": "a87a33c29bf6fdb00624c5880b46388b",
        "title": "乌衣园  其一",
        "author": "李叔与",
        "content": "绿阴庭院夏初长，梅子新肥杏子黄。\n枝上莫弹秦吉了，游人借此当笙簧。",
        "dynasty": "宋",
        "collection_info": null
    },
    {
        "uuid": "ffa0190cfa2b2b2f439f8b3d8fc67d68",
        "title": "乌衣园  其二",
        "author": "李叔与",
        "content": "乌衣三径去年开，庭树幽阴绿作堆。\n胡蝶不知人是客，双双飞入矮墙来。",
        "dynasty": "宋",
        "collection_info": null
    },
    {
        "uuid": "855df4128407827f4f226f25001637c8",
        "title": "层楼  其一",
        "author": "李叔与",
        "content": "半空和月倚新秋，十二栏干曲曲愁。\n我亦天涯零落者，不如饮到醉归休。",
        "dynasty": "宋",
        "collection_info": null
    },
    {
        "uuid": "0ab4972475ea781c4c4aade5e050c928",
        "title": "层楼  其二",
        "author": "李叔与",
        "content": "台城胜概得同游，烂醉西风药玉舟。\n目送归云天一角，教人生怕上层楼。",
        "dynasty": "宋",
        "collection_info": null
    },
    {
        "uuid": "2edd4e8f23a3172b7f73c207a7bccef6",
        "title": "山窗",
        "author": "李叔与",
        "content": "挂起山窗满眼秋，小溪寒处竹深幽。\n有诗戏尔教儿诵，无酒归而与妇谋。\n窗为防风须密补，篱因御寇更完修。\n怕无人可论心事，剩种梅花在屋头。",
        "dynasty": "宋",
        "collection_info": null
    },
    {
        "uuid": "ee6c31c4c3756248e24be45f66823611",
        "title": "山窗杂诗  其一",
        "author": "李叔与",
        "content": "柳花收絮麦收芒，安石榴开日渐长。\n窗下小儒无一事，自携新水活菖阳。",
        "dynasty": "宋",
        "collection_info": null
    },
    {
        "uuid": "404bc0aaaec07f61189296111d74309b",
        "title": "山窗杂诗  其二",
        "author": "李叔与",
        "content": "月照西窗夜未阑，起来和墨研池干。\n急忙欲写梅花赋，敲碎溪冰一片寒。",
        "dynasty": "宋",
        "collection_info": null
    },
    {
        "uuid": "75ef896f4e74403a385f435517a3270d",
        "title": "题李伯章蓬窗",
        "author": "李叔与",
        "content": "短蓬留雪映窗纱，一似王家访戴家。\n到底王家风味浅，月痕低处欠梅花。",
        "dynasty": "宋",
        "collection_info": null
    },
    {
        "uuid": "32d8c079715a218280c401437e0c6c03",
        "title": "题刘总郎书堂屏上",
        "author": "李叔与",
        "content": "怀人已仙去，书堂犹昔时。\n夜梦虽微茫，昼日俨在兹。\n我欲载遗事，简素多亡遗。\n目前尚如此，后世谁相知。",
        "dynasty": "宋",
        "collection_info": null
    },
    {
        "uuid": "d20802078e25419f44a4da5794d7c36b",
        "title": "偶成",
        "author": "李叔与",
        "content": "扑断清贫事，萧然一室居。\n雨将苔曼衍，秋与蕙清癯。\n火白衣犹暖，香焦味有余。\n山中足诗思，岂必灞桥馿。",
        "dynasty": "宋",
        "collection_info": null
    },
    {
        "uuid": "e6749ad05a373da942c3352b033bb438",
        "title": "题徐后湖扣舷歌卷末",
        "author": "李叔与",
        "content": "吾欲钓鱼东海去，一叶扁舟未能具。\n君呼小舫山水间，扣舷作歌秋水寒。\n吾诗百篇不直一杯水，君歌一阕游鱼亦倾耳。\n得君此编拱璧加明冰，玉笥陵云无此清。\n安能移我龙湖白竺之茅屋，来并清江后湖曲。\n我鸣榔，君扣舷。\n醉歌长篇復短篇，却使后人呼作徐李同舟仙。",
        "dynasty": "宋",
        "collection_info": null
    },
    {
        "uuid": "5f62276d7223c32b6c01343ab34c2307",
        "title": "送李仲炳归  其一",
        "author": "李叔与",
        "content": "君家渝水我螺川，同是江南百里天。\n同道同心更同姓，只年相远却忘年。",
        "dynasty": "宋",
        "collection_info": null
    },
    {
        "uuid": "35addef507d40b9248d4ac0e9af43981",
        "title": "送李仲炳归  其二",
        "author": "李叔与",
        "content": "扁舟同载石头城，雨打孤蓬夜共听。\n愁杀明朝桃叶渡，阳关无曲柳能青。",
        "dynasty": "宋",
        "collection_info": null
    },
    {
        "uuid": "59133967986b40c8416459f6b81fc254",
        "title": "送李仲炳归  其三",
        "author": "李叔与",
        "content": "思归恨臂不成翰，却笑谁令汝出山。\n梦暂得归归未得，且编归梦寄书还。",
        "dynasty": "宋",
        "collection_info": null
    },
    {
        "uuid": "6bdbfba9b2f35f375182d55919f4725c",
        "title": "赠谈天",
        "author": "李叔与",
        "content": "我坐诗穷子术穷，十年湖海两漂蓬。\n子归农圃吾归钓，此去悬知命可通。",
        "dynasty": "宋",
        "collection_info": null
    }
]