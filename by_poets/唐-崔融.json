[
    {
        "uuid": "2170b92dbdfeac7521da6cc9e6663b68",
        "title": "横吹曲辞 关山月",
        "author": "崔融",
        "content": "月生西海上，气逐边风壮。\n万里度关山，苍茫非一状。\n汉兵开郡国，胡马窥亭障。\n夜夜闻悲笳，征人起南望。",
        "dynasty": "唐",
        "collection_info": null
    },
    {
        "uuid": "fc6abc6d81fd045aebddfdb809404cf0",
        "title": "拟古",
        "author": "崔融",
        "content": "饮马临浊河，浊河深不测。\n河水日东注，河源乃西极。\n思君正如此，谁为生羽翼。\n日夕大川阴，云霞千里色。\n所思在河处，宛在机中织。\n离梦当有魂，愁容定无力。\n夙龄负奇志，中夜三叹息。\n拔劒斩长榆，弯弓射小棘。\n班张固非拟，衞霍行可即。\n寄谢闺中人，努力加飱食。",
        "dynasty": "唐",
        "collection_info": null
    },
    {
        "uuid": "39ce1258cb202073e4cebffd097aad83",
        "title": "西征军行遇风",
        "author": "崔融",
        "content": "北风卷尘沙，左右不相识。\n飒飒吹万里，昏昏同一色。\n马烦莫敢进，人急未遑食。\n曹木春更悲，天景昼相匿。\n夙龄慕忠义，雅尚存孤直。\n览史怀浸骄，读诗叹孔棘。\n及兹戎旅地，忝从书记职。\n兵气腾北荒，军声振西极。\n坐觉威灵远，行看氛祲息。\n愚臣何以报，倚马申微力。",
        "dynasty": "唐",
        "collection_info": null
    },
    {
        "uuid": "01e10ef477958b2a6dae5a3a8d8a02ee",
        "title": "塞垣行",
        "author": "崔融",
        "content": "疾风捲溟海，万里扬沙砾。\n仰望不见天，昏昏竟朝夕。\n是时军两进，东拒復西敌。\n蔽山张旗鼓，间道潜锋镝。\n精骑突晓围，奇兵袭暗壁。\n十月边塞寒，四山冱阴积。\n雨雪鴈南飞，风尘景西迫。\n昔我事讨论，未尝怠经籍。\n一朝弃笔砚，十年操矛戟。\n岂要黄河誓，须勒燕山石。\n可嗟牧羊臣，海外久为客。",
        "dynasty": "唐",
        "collection_info": null
    },
    {
        "uuid": "e74484d76aa01a7ed786671f1e31a0fe",
        "title": "登东阳沈隐侯八咏楼",
        "author": "崔融",
        "content": "旦登西北楼，楼峻石墉厚。\n宛生长定□，俯压三江口。\n排阶衔鸟衡，交疏过牛斗。\n左右会稽镇，出入具区薮。\n越岩森其前，浙江漫其后。\n此地实东阳，由来山水乡。\n隐侯有遗咏，落简尚余芳。\n具物昔未改，斯人今已亡。\n粤余忝藩左，束髪事文场。\n怅不见夫子，神期遥相望。",
        "dynasty": "唐",
        "collection_info": null
    },
    {
        "uuid": "024cf0eec586bd76875bf03b06f7aee7",
        "title": "从军行",
        "author": "崔融",
        "content": "穹庐杂种乱金方，武将神兵下玉堂。\n天子旌旗过细柳，匈奴运数尽枯杨。\n关头落月横西岭，塞下凝云断北荒。\n漠漠边尘飞众鸟，昏昏朔气聚羣羊。\n依稀蜀杖迷新竹，髣髴胡床识故桑。\n临海旧来闻骠骑，寻河本自有中郎。\n坐看战壁为平土，近待军营作破羌。",
        "dynasty": "唐",
        "collection_info": null
    },
    {
        "uuid": "b24f1fdde830bd2c5964fff00669837d",
        "title": "和宋之问寒食题黄梅临江驿",
        "author": "崔融",
        "content": "春分自淮北，寒食渡江南。\n忽见浔阳水，疑是宋家潭。\n明主阍难呌，孤臣逐未堪。\n遥思故园陌，桃李正酣酣。",
        "dynasty": "唐",
        "collection_info": null
    },
    {
        "uuid": "fdcc068943981ebeca91b00dffe50a4d",
        "title": "留别杜审言幷呈洛中旧游",
        "author": "崔融",
        "content": "斑鬓今为别，红颜昨共游。\n年年春不待，处处酒相留。\n驻马西桥上，回车南陌头。\n故人从此隔，风月坐悠悠。",
        "dynasty": "唐",
        "collection_info": null
    },
    {
        "uuid": "7253a9b5fc7a13c31c17944e3a3c548f",
        "title": "咏宝劒",
        "author": "崔融",
        "content": "宝劒出昆吾，龟龙夹采珠。\n五精初献术，千户竞沦都。\n匣气衝牛斗，山形转辘轳。\n欲知天下贵，持此问风胡。",
        "dynasty": "唐",
        "collection_info": null
    },
    {
        "uuid": "1f343d290e6bc5abb38996dcc44be6e5",
        "title": "吴中好风景",
        "author": "崔融",
        "content": "洛渚问吴潮，吴门想洛桥。\n夕烟杨柳岸，春水木兰桡。\n城邑高楼近，星辰北斗遥。\n无因生羽翼，轻举託还飙。",
        "dynasty": "唐",
        "collection_info": null
    },
    {
        "uuid": "6ab351a3bf403eef16808f36db668b14",
        "title": "则天皇后挽歌二首 一",
        "author": "崔融",
        "content": "宵陈虚禁夜，夕临空山阴。\n日月昏尺景，天地惨何心。\n紫殿金铺涩，黄陵玉座深。\n镜奁长不启，圣主泪霑巾。",
        "dynasty": "唐",
        "collection_info": null
    },
    {
        "uuid": "d5322d4cf19ab239509a95e8fb31450b",
        "title": "则天皇后挽歌二首 二",
        "author": "崔融",
        "content": "前殿临朝罢，长陵合葬归。\n山川不可望，文物尽成非。\n阴月霾中道，轩星落太微。\n空余天子孝，松上景云飞。",
        "dynasty": "唐",
        "collection_info": null
    },
    {
        "uuid": "72421ebc3e4df2719f38f9cf0dcfa181",
        "title": "户部尚书崔公挽歌",
        "author": "崔融",
        "content": "八座图书委，三台章奏盈。\n举杯常有劝，曳履忽无声。\n市若荆州罢，池如薛县平。\n空余济南劒，天子署高名。",
        "dynasty": "唐",
        "collection_info": null
    },
    {
        "uuid": "6e3d815f2582114cc22174cac4ae7a2f",
        "title": "韦长史挽词",
        "author": "崔融",
        "content": "日落桑榆下，寒生松柏中。\n冥冥多苦雾，切切有悲风。\n京兆新阡闢，扶阳甲第空。\n郭门从此去，荆棘渐蒙笼。",
        "dynasty": "唐",
        "collection_info": null
    },
    {
        "uuid": "746112550a4abe1f9a16c2278e476682",
        "title": "和梁王众传张光禄是王子晋后身",
        "author": "崔融",
        "content": "闻有冲天客，披云下帝畿。\n三年上宾去，千载忽来归。\n昔偶浮丘伯，今同丁令威。\n中郎才貌是，柱史姓名非。\n祗召趋龙阙，承恩拜虎闱。\n丹成金鼎献，酒至玉杯挥。\n天仗分旄节，朝容间羽衣。\n旧坛何处所，新庙坐光辉。\n汉主存仙要，淮南爱道机。\n朝朝缑氏鹤，长向洛城飞。",
        "dynasty": "唐",
        "collection_info": null
    },
    {
        "uuid": "6f653bd14cf236ebbcfa87bd9d26c7bc",
        "title": "哭蒋詹事俨",
        "author": "崔融",
        "content": "江上有长离，从容盛羽仪。\n一鸣百兽舞，一举羣鸟随。\n应我圣明代，巢君阿阁垂。\n钩陈侍帷扆，环衞奉旌麾。\n雅量沧海纳，完才庙廊施。\n养亲光孝道，事主竭忠规。\n贞节既已固，殊荣良不訾。\n朝游云汉省，夕宴芙蓉池。\n汲黯言当直，陈平智本奇。\n功成喜身退，时往惜年驰。\n镇国山基毁，中天柱石颓。\n将军空有颂，刺史独留碑。\n芜漫藏书壁，荒凉悬劒枝。\n昔余参下位，数载忝牵羁。\n置榻恩逾重，迎门礼自卑。\n竹林常接兴，黍谷每逢吹。\n逸翰金相发，清谈玉柄挥。\n不轻文举少，深叹子云疲。\n遗爱犹如在，残编尚可窥。\n即今流水曲，何处俗人知。",
        "dynasty": "唐",
        "collection_info": null
    },
    {
        "uuid": "2d8bd97f2b85dec563014e7824b9944b",
        "title": "嵩山石淙侍宴应制",
        "author": "崔融",
        "content": "洞口仙岩类削成，泉香石冷昼含清。\n龙旗画月中天下，凤管披云此地迎。\n树作帷屏阳景翳，芝如宫阙夏凉生。\n今朝出豫临悬圃，明日陪游向赤城。",
        "dynasty": "唐",
        "collection_info": null
    },
    {
        "uuid": "3bf9c6a724a88260c5936e4606d583e4",
        "title": "塞上寄内",
        "author": "崔融",
        "content": "旅魂惊塞北，归望断河西。\n春风若可寄，暂为遶兰闺。",
        "dynasty": "唐",
        "collection_info": null
    },
    {
        "uuid": "f4d84696fb2211ff2842aa1ace54e6c1",
        "title": "太平兴龙寺（题拟）",
        "author": "崔融",
        "content": "昨度[匡]（厈）山下，春莺晓弄稀。\n今来[湓]（盆）水曲，秋鴈晚行飞。\n国有文皇召，人惭谪传归。\n迴行过梵塔，历览遍吴畿。\n杏树栽时久，莲花刻处微。\n南溪雨飒飒，东岘日辉辉。\n瀑溜天童捧，香炉法众围。\n烟云随道路，莺鹤远骖騑。\n远上灵仪肃，生公谈柄挥。\n一兹观佛影，暂欲罢朝衣。\n（此诗见《永乐大典》卷六六九九「十八阳」「江」字〖七函、六十四册〗。\n）（按《永乐大典》卷六六九九「九江府」十一「寺院」引《江州志》。\n「太平兴龙寺在虎溪，本晋东林寺。\n太元九年桓伊置，法师慧远道场也。\n」又引《元一统志》：「东林禅寺，《旧志》载在州境，晋武帝太和十年建，唐号太平兴龙寺，最为庐山之古剎，寺有慧远袈裟。\n」《江州志》又谓寺有刘孝绰、孟浩然、李白、崔融、钱起、裴休、皇甫冉、杜荀鹤及乐天之诗。\n此诗即自所引录出。\n〖1〗《吉石庵丛书》影印日本藏古钞陈舜俞《庐山记》卷四收此诗，题作《游东林寺》。\n首句作「昨度匡山下」，第三句作「今来湓水曲」，均可订《大典》之误，兹据改。\n第十五句作「烟霞随道路」。\n又诗后附跋云：「元和十三年二月二十九日，曾孙朝散大夫使持节江州诸军事江州刺史上柱国清河县开国男赐紫金鱼袋能再刊勒。\n」）。",
        "dynasty": "唐",
        "collection_info": null
    },
    {
        "uuid": "b2f912686f871c940b3c9571d429ae04",
        "title": "宝名",
        "author": "崔融",
        "content": "□城烟雨霁，□苑物华滋。\n池连金水白，人契玉山时。\n珠浦荷如盖，铜街树似帷。\n琴歌待明月，丹石有深期。\n（此诗见影印本《新编纂图增类羣书类要事林广记》卷七。\n本诗所缺二字，原本较模糊。\n首句缺字似为「鼎」字，次句缺字，右边为「圭」形，左边已难辨认，疑应为「桂」字。\n）。",
        "dynasty": "唐",
        "collection_info": null
    }
]