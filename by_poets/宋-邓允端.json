[
    {
        "uuid": "eb87408a6fb7aa563dbad31beb3b0a75",
        "title": "涉江采芙蓉",
        "author": "邓允端",
        "content": "涉江采芙蓉，欲采寄所思。\n所思今何在，望断天一涯。\n将花照秋水，秋水清且漪。\n行乐不得再，日暮空凄悲。",
        "dynasty": "宋",
        "collection_info": null
    },
    {
        "uuid": "cd8a344785fd7ab354ecacc188044a4a",
        "title": "古乐府",
        "author": "邓允端",
        "content": "梧桐叶落秋容早，夜夜寒蛩泣衰草。\n凤钗金冷鬓云凋，可惜红颜镜中老。\n音尘望断沈双鲤，唤起相思何日已。\n琐窗人静月轮孤，六曲屏山冷如水。",
        "dynasty": "宋",
        "collection_info": null
    },
    {
        "uuid": "377f5929b7f78f6a15fc21eee0ce160b",
        "title": "过处士山斋",
        "author": "邓允端",
        "content": "一室萧疏甚，禅床印佛宗。\n树阴生石藓，茶鼎带松风。\n去去水千里，行行山几重。\n佩琴与诗卷，回首翠微中。",
        "dynasty": "宋",
        "collection_info": null
    },
    {
        "uuid": "d6836d9f6a7d93ad51f0fa7595a9e41f",
        "title": "遣兴",
        "author": "邓允端",
        "content": "得志心偏壮，谋生事转疏。\n雨蓑春种药，月案夜抄书。\n穷达虽同道，功名不定居。\n凭谁报消息，为问近何如。",
        "dynasty": "宋",
        "collection_info": null
    },
    {
        "uuid": "71915d71861433ba14e6ea2b430e997e",
        "title": "题社友诗稿",
        "author": "邓允端",
        "content": "诗裏玄机海样深，散于章句敛于心。\n会时要似庖丁刃，妙处应同靖节琴。\n韵胜想君言外得，字新令我意边寻。\n痴人说梦终难信，何日樽前取次吟。",
        "dynasty": "宋",
        "collection_info": null
    },
    {
        "uuid": "57a4b20ee1ef7bb67f5bb31f22df7be8",
        "title": "秋兴",
        "author": "邓允端",
        "content": "轻烟漠漠锁晴岚，野水溪边小驻骖。\n日暮征鸿落何处，似将风景过江南。",
        "dynasty": "宋",
        "collection_info": null
    },
    {
        "uuid": "153e7be07ffba84f73a3da8d218fa7ef",
        "title": "试笺",
        "author": "邓允端",
        "content": "拨开宿火起炉烟，留得余香伴夜禅。\n落尽碧桃春不管，东风却放柳飞绵。",
        "dynasty": "宋",
        "collection_info": null
    },
    {
        "uuid": "4c31b7414bb721f5b044c7095008e388",
        "title": "绝句",
        "author": "邓允端",
        "content": "楚岸卸轻帆，停舟曲江曲。\n日暮塞鸿归，春水平桥绿。",
        "dynasty": "宋",
        "collection_info": null
    }
]