[
    {
        "title": "金缕歌・贺新郎 辜负东风约",
        "author": "王广文",
        "content": "辜负东风约。\n忆曾将、淮南草木，笔端笼络。\n后土祠中明月夜，忽有瑶姬跨鹤。\n迥不比、水仙低弱。\n天上人间惟一本，倒千锺、琼露花前酌。\n追往事，怎忘却。\n移根应费仙家药。\n漫回头、关山信断，堡城笳作。\n问讯而今平安否，莫遣玉箫惊落。\n但画卷、依稀描着。\n白发愧无渡江曲，与吾家、子敬相酬酢。\n新旧恨，两交错。",
        "dynasty": "宋",
        "collection_info": null
    }
]