[
    {
        "uuid": "af3db34bd9e2b37c7702b55867c9afb2",
        "title": "水帘洞",
        "author": "留筠",
        "content": "九天飞坠水晶垂，不着人间一点埃。\n六月惊蜚霜色皎，四时长作雨声来。\n春晴野燕飞难入，月冷山风吹不开。\n我欲倚藤看空翠，凭谁挂向白云堆。",
        "dynasty": "宋",
        "collection_info": null
    },
    {
        "uuid": "1c1f7bb8949d7bb3d88cc61631e27474",
        "title": "冲虚观",
        "author": "留筠",
        "content": "金阙寥阳护九重，洞云呼吸九霄通。\n小臣近有祠官诏，欲问君王乞此宫。",
        "dynasty": "宋",
        "collection_info": null
    },
    {
        "uuid": "a56884924273feebac75fe704ab21b67",
        "title": "题澹山岩",
        "author": "留筠",
        "content": "起仰高山积有年，忽看岩窬锁云烟。\n一尘不到非凡地，六月当知不暑天。\n昔有秦人尝穴处，世从山谷始名传。\n品题自古因人重，我谩邀僧煮石泉。",
        "dynasty": "宋",
        "collection_info": null
    },
    {
        "uuid": "99efff44627d3664daa56f9758d5f243",
        "title": "题浯溪",
        "author": "留筠",
        "content": "天生一代老文词，留得高名日月垂。\n山□犹余元氏族，溪痕几□鲁公碑。\n未论再造中兴业，却羡三吾高卧时。\n崖石虽磨千古在，渡香桥下木空悲。",
        "dynasty": "宋",
        "collection_info": null
    },
    {
        "uuid": "b1310830865d7e8138add452e0db0e6c",
        "title": "舟还浯溪再留二绝  其一",
        "author": "留筠",
        "content": "为爱浯溪风景幽，重临钓石繫归舟。\n不妨细读丰碑下，墨本空看几白头。",
        "dynasty": "宋",
        "collection_info": null
    },
    {
        "uuid": "1a63dd9778243525df6db7a01b4cbead",
        "title": "舟还浯溪再留二绝  其二",
        "author": "留筠",
        "content": "自笑尘埃赋□忙，佳山招我莫徜徉。\n何当了却痴儿事，来伴高人枕碧湘。",
        "dynasty": "宋",
        "collection_info": null
    }
]