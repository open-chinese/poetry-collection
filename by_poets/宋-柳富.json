[
    {
        "title": "最高楼 人间最苦",
        "author": "柳富",
        "content": "人间最苦，最苦是分离。\n伊爱我，我怜伊。\n青草岸头人独立，画船东去橹声迟。\n楚天低，回望处，两依依。\n后会也知俱有愿，未知何日是佳期。\n心下事、乱如丝。\n好天良夜还虚过，辜负我、两心知。\n愿伊家，衷肠在，一双飞。",
        "dynasty": "宋",
        "collection_info": null
    },
    {
        "title": "赠王幼玉",
        "author": "柳富",
        "content": "紫府楼阁高相倚，金碧户牖红晖起。\n其间燕息皆仙子，绝世妖姿妙难比。\n偶然思念起尘心，几年谪向衡阳市。\n阿娇飞下九天来，长在娼家偶然耳。\n天姿才色拟绝伦，压倒花衢众罗绮。\n绀髪浓堆巫峡云，翠眸横剪秋江水。\n素手纤长细细圆，春笋脱向青云裏。\n纹履鲜花窄窄弓，凤头翅起红裙底。\n有时笑倚小栏桿，桃花无言乱红委。\n王孙逆目似劳魂，东邻一见还羞死。\n自此城中豪富儿，呼僮控马相追随。\n千金买得歌一曲，暮雨朝云镇相续。\n皇都年少是柳君，体段风流万事足。\n幼玉一见苦留心，殷勤厚遣行人祝。\n青羽飞来洞户前，惟郎苦恨多拘束。\n偷身不使父母知，江亭暗共才郎宿。\n犹恐恩情未甚坚，解开鬟髻对郎前。\n一缕云随金剪断，两心浓更密如绵。\n自古美事多磨隔，无时两意空悬悬。\n清宵长嘆明月下，花时洒泪东风前。\n怨入朱弦危更断，泪如珠颗自相连。\n危楼独倚无人会，新书写恨託谁传。\n奈何幼玉家有母，知此端倪蓄嗔怒。\n千金买醉嘱佣人，密约幽欢镇相悮。\n将刃欲加连理枝，引弓欲弹鹣鹣羽。\n仙山只在海中心，风逆波紧无船渡。\n桃源去路隔烟霞，咫尺尘埃无觅处。\n郎心玉意共殷勤，同指松筠情愈固。\n愿郎誓死莫改移，人事有时自相遇。\n他日得郎归来时，携手同上烟霞路。",
        "dynasty": "宋",
        "collection_info": null
    },
    {
        "title": "又赠",
        "author": "柳富",
        "content": "临流对月暗悲酸，瘦立东风自怯寒。\n湘水佳人方告疾，帝都才子亦非安。\n春蚕到死丝方尽，蜡烛成灰泪始干。\n万里云山无路去，虚劳魂梦过湘滩。",
        "dynasty": "宋",
        "collection_info": null
    }
]