[
    {
        "uuid": "69cf60de9c1bd3df9e6ffc4b158b8a5f",
        "title": "西江月 紫素全如玉琢",
        "author": "范智闻",
        "content": "紫素全如玉琢，清音不假金妆。\n海沈时许试芬芳。\n仿佛云飞仙掌。\n烟缕不愁凄断，宝钗还与商量。\n佳人特特为翻香。\n图得氤氲重上。",
        "dynasty": "宋",
        "collection_info": null
    },
    {
        "uuid": "c75919155c563c00bac96976cae04dc0",
        "title": "登慈恩塔",
        "author": "范智闻",
        "content": "独上慈恩塔，疏怀亦慨然。\n异朝多少事，不改旧山川。",
        "dynasty": "宋",
        "collection_info": null
    },
    {
        "uuid": "adfb1fde9bdbb4ac1123b287bb887ebb",
        "title": "苍玉洞",
        "author": "范智闻",
        "content": "山容嶻嶭石为身，造化安排气象匀。\n杳窱一湾开洞府，巉岩四立护风尘。\n溪光照野疑无夜，树色参天不计春。\n谁把翠崖磨似玉，喜留诗语记幽人。",
        "dynasty": "宋",
        "collection_info": null
    }
]