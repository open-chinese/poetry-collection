[
    {
        "title": "题舒啸馆二首  其一",
        "author": "胡如埙",
        "content": "堤边草色绿茸茸，堤上桃花落尽红。\n细雨斜风三月暮，一年春事客愁中。",
        "dynasty": "宋",
        "collection_info": null
    },
    {
        "title": "题舒啸馆二首  其二",
        "author": "胡如埙",
        "content": "楼前春水碧弯环，柳外愁心千迭山。\n立尽残阳人不见，东风无赖莫凭阑。",
        "dynasty": "宋",
        "collection_info": null
    },
    {
        "title": "答大年马丞相",
        "author": "胡如埙",
        "content": "人生寄浮云，世味如嚼蜡。\n宁分螬半食，肯逐乌三匝。\n纷纷相彼我，此道方噂沓。\n君看王孙猨，爱恶卒难合。\n吾侪异市道，所贵相知心。\n临分倾意气，泣下时沾襟。\n古来耿介士，不憩恶木阴。\n茫茫天宇间，四顾徒悲吟。",
        "dynasty": "宋",
        "collection_info": null
    },
    {
        "title": "答吴尚书",
        "author": "胡如埙",
        "content": "豫让能报国，程婴能保孤。\n虽復千万年，名与日月俱。\n即今天壤间，斯人焉可无。\n临风每遐想，泫然重嗟吁。",
        "dynasty": "宋",
        "collection_info": null
    },
    {
        "title": "后答吴尚书",
        "author": "胡如埙",
        "content": "渥漥困盐车，帖耳声復吞。\n驽骀饱栈豆，嘶鸣尚轩轩。\n向来沟中断，青黄即牺樽。\n熏莸既同器，玉石且俱燔。\n物理安可齐，我今欲忘言。",
        "dynasty": "宋",
        "collection_info": null
    }
]