[
    {
        "uuid": "62ab1fabc2c09fe30e53210f61760c98",
        "title": "过叔祖崇栲翁别业",
        "author": "赵良坡",
        "content": "别业开东野，萧然足卧云。\n涛声晴射雨，庭影夏呈秋。\n返照霞初幕，遥峰翠欲流。\n以斯清乐境，不信有瀛洲。",
        "dynasty": "宋",
        "collection_info": null
    },
    {
        "uuid": "f023f5fff9223bae6a2e56cfbec74af1",
        "title": "赠友之闽",
        "author": "赵良坡",
        "content": "世人作离别，惟别酒一觞。\n今我与君别，稍稍鄙玕琅。\n闽海古名地，幕职不可量。\n圣明广延揽，计日下褒章。\n愿将此言赠，用以代琼浆。",
        "dynasty": "宋",
        "collection_info": null
    },
    {
        "uuid": "5d602a26c0b29e2ed659cf476f727f1f",
        "title": "隐居",
        "author": "赵良坡",
        "content": "习静深山裏，幽栖趣偪真。\n青楼何足契，白雪故相亲。\n守道无妨困，藏书不圣贫。\n昔人嘉遯汉，我亦爱逃秦。",
        "dynasty": "宋",
        "collection_info": null
    },
    {
        "uuid": "52f714787c2961134f61ed75d8e26e48",
        "title": "雪水庵咏雪二十韵",
        "author": "赵良坡",
        "content": "玄冥司号令，屏翳驱云车。\n巧舞穿幽隙，轻扬下曲漥。\n初疑蚕食叶，犹恐蠏行沙。\n铅汞三千界，璚瑶百万家。\n楼台银作砌，城阙玉为衙。\n压竹枝翻重，封梅色更佳。\n文光偏得月，点缀易为花。\n万瓦鱼鳞矗，千山鸟迹遐。\n凝檐珠错落，布地粉交加。\n恍若水晶溜，犹然宝鑑华。\n余晖翻鹤羽，皓彩扑乌纱。\n镂刻非因巧，陶镕未有瑕。\n冰奁缘沼合，缟带逐车斜。\n圜石银盘迭，尖峯玉笋芽。\n豪家争玩赏，洞府亦諠譁。\n锦帐传巵酒，竹炉沸鼎茶。\n丰年先有兆，清气浩无涯。\n飞絮那能拟，凭虚最可夸。\n不须东郭履，自是剡溪艖。\n恭喜瞻三白，停杯看六葩。",
        "dynasty": "宋",
        "collection_info": null
    },
    {
        "uuid": "5078739843e9c6297fe90ba9ccc4af81",
        "title": "咏杨司业观菊图",
        "author": "赵良坡",
        "content": "寄傲南窗罢草玄，寥寥三径菊花前。\n春风自足繁桃李，为爱秋香到晚妍。",
        "dynasty": "宋",
        "collection_info": null
    },
    {
        "uuid": "34d3e0bcf9106f67c771bc0a8a4fbb92",
        "title": "避暑山亭",
        "author": "赵良坡",
        "content": "茂林深处散清凉，石罅泉声引兴长。\n高挂角巾舒啸傲，炎飈那得到山庄。",
        "dynasty": "宋",
        "collection_info": null
    }
]