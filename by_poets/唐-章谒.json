[
    {
        "uuid": "c1e0f1018c14d3c9f1cb7afa7e86885e",
        "title": "城南偶题",
        "author": "章谒",
        "content": "谁家朱阁道边开，竹拂栏干满壁苔。\n野水不知何处去，游人却是等闲来。\n南山气耸分红树，北阙风高隔紫苔。\n可惜登临好光景，五门须听鼓声迴。",
        "dynasty": "唐",
        "collection_info": null
    },
    {
        "uuid": "2fd3babb46f20db9da2ea7136ceb8f75",
        "title": "赠边将",
        "author": "章谒",
        "content": "千千铁骑拥尘红，去去平吞万里空。\n宛转龙蟠金剑雪，连钱豹躩绣旗风。\n行收部落归天阙，旋进封疆入帝聪。\n只有河源与辽海，如今全属指麾中。",
        "dynasty": "唐",
        "collection_info": null
    },
    {
        "uuid": "9096cebbc5fdeb3557e435798757cf0f",
        "title": "桃源",
        "author": "章谒",
        "content": "绝壁相欹是洞门，昔人从此入仙源。\n数株花下逢珠翠，半曲歌中老子孙。\n别后自疑园吏梦，归来谁信钓翁言。\n山前空有无情水，犹遶当时碧树村。",
        "dynasty": "唐",
        "collection_info": null
    },
    {
        "uuid": "ca973f5470c12793d8b3ae95ec63fec1",
        "title": "曲江",
        "author": "章谒",
        "content": "日照香尘逐马蹄，风吹浪溅几回堤。\n无穷罗绮填花径，大半笙歌占麦畦。\n落絮却笼他树白，娇莺更学别禽啼。\n秪缘频燕蓬洲客，引得游人去似迷。",
        "dynasty": "唐",
        "collection_info": null
    },
    {
        "uuid": "b1a826384c16163c07f7fd9a24032e85",
        "title": "送韦岫郎中典泗州",
        "author": "章谒",
        "content": "玉皇恩诏别星班，去压徐方分野间。\n有鸟尽巢垂汴柳，无楼不到隔淮山。\n旌旗渐向行时拥，案牍应从到日闲。\n想忆朝天独吟坐，旋飞新作过秦关。",
        "dynasty": "唐",
        "collection_info": null
    },
    {
        "uuid": "27a1a727149f78edb9f47d18de33aa4f",
        "title": "赠婺州苏员外",
        "author": "章谒",
        "content": "帝念琼枝欲并芳，星分婺女寄仙郎。\n鸾从阙下虽辞侣，鴈到江都却续行。\n烟月一时搜古句，山川两地植甘棠。\n即看龙虎西归去，便佐羲轩活万方。",
        "dynasty": "唐",
        "collection_info": null
    },
    {
        "uuid": "ccb5192ea67cbd47029fbcabfb109ffe",
        "title": "寄友人",
        "author": "章谒",
        "content": "谢家山水属君家，曾共持钩掷岁华。\n竹裏竹鸡眠藓石，溪头鸂鶒踏金沙。\n登楼夜坐三层月，接果春看五色花。\n昨日西风动归思，满船凉叶在天涯。",
        "dynasty": "唐",
        "collection_info": null
    },
    {
        "uuid": "dd61058365fa94a278b5bdaed0aca4b8",
        "title": "雨",
        "author": "章谒",
        "content": "低着烟花漠漠轻，正堪吟坐掩柴扃。\n乱沾细网垂穷巷，斜送阴云入古厅。\n锁却暮愁终不散，添成春醉转难醒。\n霁来还有风流事，重染南山一遍青。",
        "dynasty": "唐",
        "collection_info": null
    },
    {
        "uuid": "855845a14562672f49f85180d6891948",
        "title": "观锡宴",
        "author": "章谒",
        "content": "倾朝朱紫正骈阗，红杏青莎映广筵。\n不道楼台无锦绣，只愁尘土扑神仙。\n鱼衔嫩草浮池面，蝶趂飞花到酒边。\n日暮骅骝相拥去，几人沉醉失金鞭。",
        "dynasty": "唐",
        "collection_info": null
    },
    {
        "uuid": "dbb62326021fe9959e9f147916cb7f0e",
        "title": "城东即事",
        "author": "章谒",
        "content": "闲寻香陌凤城东，时暂开襟向远风。\n玉笛一声芳草外，锦鸳双起碧流中。\n苑边花竹浓如绣，渭北山川澹似空。\n回首汉宫烟霭裏，天河金阁未央宫。",
        "dynasty": "唐",
        "collection_info": null
    },
    {
        "uuid": "8baa5cf736be10237e05a53b6a18a6a0",
        "title": "夏日湖上即事寄晋陵萧明府",
        "author": "章谒",
        "content": "亭午羲和驻火轮，开门嘉树庇湖濆。\n行来宾客奇茶味，睡起儿童带簟纹。\n屋小有时投树影，舟轻不觉入鸥羣。\n陶家岂是无诗酒，公退堪惊日已曛。",
        "dynasty": "唐",
        "collection_info": null
    },
    {
        "uuid": "3afa005e5a619236bcfec7e5d37e93e8",
        "title": "对月",
        "author": "章谒",
        "content": "残霞卷尽出东溟，万古难消一片冰。\n公子踏开香径藓，美人吹灭画堂灯。\n琼轮正辗丹霄去，银箭休催皓露凝。\n别有洞天三十六，水晶台殿冷层层。",
        "dynasty": "唐",
        "collection_info": null
    },
    {
        "uuid": "fcb50190275c2f3e6c5a61f155bab2d4",
        "title": "浙西送杜晦侍御入关",
        "author": "章谒",
        "content": "紫诏征贤发帝聪，绣衣行处扑香风。\n鹗归秦树幽禽散，星出吴天列舍空。\n捧日思驰仙掌外，朝宗势动海门中。\n鞭鞘所拂三千里，多少诸侯合避骢。",
        "dynasty": "唐",
        "collection_info": null
    },
    {
        "uuid": "e9ca7e62b30bf42113c2a9d8c1e2d2cb",
        "title": "寄江东道友",
        "author": "章谒",
        "content": "野亭歌罢指西秦，避俗争名兴各新。\n碧带黄麻呈缥缈，短竿长线弄因循。\n夜潮分卷三江月，晓骑齐驱九陌尘。\n可惜人间好声势，片帆羸马不相亲。",
        "dynasty": "唐",
        "collection_info": null
    },
    {
        "uuid": "4081abf229064f8e5c04c641a04b1590",
        "title": "下第有怀",
        "author": "章谒",
        "content": "故乡朝夕有人还，欲作家书下笔难。\n灭烛何曾妨夜坐，倾壶不独为春寒。\n迁来莺语虽堪听，落了杨花也怕看。\n但使他年遇公道，月轮长在桂珊珊。",
        "dynasty": "唐",
        "collection_info": null
    },
    {
        "uuid": "8a27cfcd77816599a867205920369a46",
        "title": "春日经湖上友人别业",
        "author": "章谒",
        "content": "何处狂歌破积愁，携觞共下木兰舟。\n绿泉溅石银屏湿，黄鸟逢人玉笛休。\n天借烟霞装岛屿，春铺锦绣作汀洲。\n一年一电逡巡事，不合花前不醉游。",
        "dynasty": "唐",
        "collection_info": null
    },
    {
        "uuid": "482ae7003352effb33b5b7d5ed0b8fce",
        "title": "长安春日",
        "author": "章谒",
        "content": "春日皇家瑞景迟，东风无力雨微微。\n六宫罗绮同时泊，九陌烟花一样飞。\n暖着柳丝金蘂重，冷开山翠雪棱稀。\n输他得路蓬洲客，红绿山头烂醉归。",
        "dynasty": "唐",
        "collection_info": null
    },
    {
        "uuid": "ec4d586e3819866a7edbaf802e6beb80",
        "title": "陪浙西王侍郎夜宴",
        "author": "章谒",
        "content": "深锁雷门宴上才，旋看歌舞旋传杯。\n黄金鸂鶒当筵睡，红锦蔷薇影烛开。\n稽岭好风吹玉佩，镜湖残月照楼台。\n小儒末座频倾耳，祗怕城头画角催。",
        "dynasty": "唐",
        "collection_info": null
    },
    {
        "uuid": "66ee4b837230bb648b20fb8405314d66",
        "title": "春别",
        "author": "章谒",
        "content": "掷下篱觞指乱山，趋程不待凤笙残。\n花边马嚼金衔去，楼上人垂玉筯看。\n柳陌虽然风袅袅，葱河犹自雪漫漫。\n殷勤莫厌貂裘重，恐犯三边五月寒。",
        "dynasty": "唐",
        "collection_info": null
    },
    {
        "uuid": "460f58b37c17b5091b95b5c333412c29",
        "title": "送谢进士还闽",
        "author": "章谒",
        "content": "百越风烟接巨鳌，还乡心壮不知劳。\n雷霆入地建溪险，星斗逼人梨岭高。\n却拥木绵吟丽句，便攀龙眼醉香醪。\n名场声利喧喧在，莫向林泉改鬓毛。",
        "dynasty": "唐",
        "collection_info": null
    },
    {
        "uuid": "90e10bed48a1c49d3b9bb27ba0c6f048",
        "title": "焚书坑",
        "author": "章谒",
        "content": "竹帛烟消帝业虚，关河空锁祖龙居。\n坑灰未冷山东乱，刘项元来不读书。",
        "dynasty": "唐",
        "collection_info": null
    },
    {
        "uuid": "35b2723c6f35635b10bac4235b4496d1",
        "title": "东都望幸",
        "author": "章谒",
        "content": "懒修珠翠上高台，眉月连娟恨不开。\n纵使东巡也无益，君王自领美人来。",
        "dynasty": "唐",
        "collection_info": null
    },
    {
        "uuid": "7cbbc9a5bd0d6046e530b7ba20da2c45",
        "title": "旅舍早起",
        "author": "章谒",
        "content": "迹暗心多感，神疲梦不游。\n惊舟同厌夜，独树对悲秋。\n晚角和人战，残星入汉流。\n门前早行子，敲镫唱离忧。",
        "dynasty": "唐",
        "collection_info": null
    },
    {
        "uuid": "ce21e91b06566d574135140618330ebd",
        "title": "癸卯岁毘陵登高会中贻同志",
        "author": "章谒",
        "content": "流落常嗟胜会稀，故人相遇菊花时。\n凤笙龙笛数巡酒，红树碧山无限诗。\n尘土十分归举子，干坤大半属偷儿。\n长杨羽猎须留本，开济重为阙下期。",
        "dynasty": "唐",
        "collection_info": null
    },
    {
        "uuid": "2881c48aa89411d2050fb7b642747a0a",
        "title": "上元夜建元寺观灯呈智通上人",
        "author": "章谒",
        "content": "建元看别上元灯，处处迴廊鬬火层。\n珠玉乱抛高殿佛，绮罗深拜远山僧。\n临风走笔思呈惠，到晓行禅合伴能。\n无限喧阗留不得，月华西下露华凝。",
        "dynasty": "唐",
        "collection_info": null
    },
    {
        "uuid": "146ce4a88a9d336a116f576292377d05",
        "title": "变体诗",
        "author": "章谒",
        "content": "东南路尽吴江畔，正是穷愁暮雨天。\n鸥鹭不嫌斜两岸，波涛欺得逆风船。\n偶逢岛寺停帆看，深羡渔翁下钓眠。\n今古若论英达筭，鸱夷高兴固无边。",
        "dynasty": "唐",
        "collection_info": null
    }
]