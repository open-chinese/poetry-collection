[
    {
        "uuid": "f6b67c6e3b232785de5e333d0ceab506",
        "title": "行乡",
        "author": "李揆",
        "content": "园林二月春纔半，朝日曈眬天气暖。\n东风放尽柳梢青，已有黄鹂娇睍睆。\n波翻嫩麦绿连坡，露入夭桃红满眼。\n笋舆乘兴入招提，苾蒭留我炊香饭。\n山泉煮茗味更长，又得禅林半朝款。\n突兀丰碑三百年，古人事蹟今苔藓。\n临风抖擞簿书尘，倚杖须臾归已晚。\n耕夫夹道看长官，百钱赠汝聊旌劝。\n从容后骑毋疾驱，要数前山苍翠点。",
        "dynasty": "宋",
        "collection_info": null
    },
    {
        "uuid": "3519a68736e4e85e575d2dcf4e563ea6",
        "title": "登县楼  其一",
        "author": "李揆",
        "content": "一水中分南北市，插天蒙末有佳山。\n太平官府原无事，聊放衰翁半日閒。",
        "dynasty": "宋",
        "collection_info": null
    },
    {
        "uuid": "5adbedf313e08118bd925d4291cec5ee",
        "title": "登县楼  其二",
        "author": "李揆",
        "content": "见说南楼秋气多，夜凉槐荫影婆娑。\n满怀风月成辜负，奈此青州从事何。",
        "dynasty": "宋",
        "collection_info": null
    },
    {
        "uuid": "3fe2a8cd4d3ac3fa854b937875523de7",
        "title": "元夕雨",
        "author": "李揆",
        "content": "山县逢元夕，东风雨溅灯。\n渔篝临远浦，鬼火附寒藤。\n酒市可罗雀，官僚皆曲肱。\n狂歌吾老矣，犹记旧时能。",
        "dynasty": "宋",
        "collection_info": null
    },
    {
        "uuid": "88e6fc7797860eeee9b3ae707482fe0a",
        "title": "寒食出郊三首  其一",
        "author": "李揆",
        "content": "寒食深山路，桃花雨裏开。\n可怜传檄出，不为踏青来。\n泥滑竹冈下，鸡鸣田舍隈。\n邱园二十里，松槚有余哀。",
        "dynasty": "宋",
        "collection_info": null
    },
    {
        "uuid": "8d9613eb432347f84aea9a07cb60f2bd",
        "title": "寒食出郊三首  其二",
        "author": "李揆",
        "content": "春事遽如许，劳人浑不知。\n柳垂山阙处，花发雨来时。\n薄宦祗憔悴，故园成别离。\n多情睇啼鸟，独与寸心违。",
        "dynasty": "宋",
        "collection_info": null
    },
    {
        "uuid": "6d85be37e5345a61ad8e15fb28e36163",
        "title": "寒食出郊三首  其三",
        "author": "李揆",
        "content": "往岁逢寒食，青鞋踏落花。\n题诗山寺壁，沽酒野人家。\n草长春无际，身閒意自遐。\n时时县亭畔，画遍水边沙。",
        "dynasty": "宋",
        "collection_info": null
    },
    {
        "uuid": "3696a58a636d5af394680e8a43fa5df3",
        "title": "吉祥寺",
        "author": "李揆",
        "content": "带雨溪云重，依山石路斜。\n聊乘阮孚屐，径入梵王家。\n接竹引流水，栽篱护野花。\n簿书有期会，无地老烟霞。",
        "dynasty": "宋",
        "collection_info": null
    }
]