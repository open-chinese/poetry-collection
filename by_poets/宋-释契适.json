[
    {
        "uuid": "c8d02b6cddc5218b3407490721323bf5",
        "title": "观音诗  其一",
        "author": "释契适",
        "content": "金沙池袅玉莲馨，殿阁阶墀尽水精。\n云化路歧通万国，风飘舟楫济羣生。\n座粧珪璧霜犹暗，衣缀珠玑月不明。\n若向险途逢八难，只劳心念讽持名。",
        "dynasty": "宋",
        "collection_info": null
    },
    {
        "uuid": "a04e7cf100e9cc7902cb620978d85956",
        "title": "观音诗  其二",
        "author": "释契适",
        "content": "渊智弘慈大辨才，端居波上绝纤埃。\n祥光射散千门病，甘露倾消万国灾。\n翠柳变成金世界，白莲涌出玉楼台。\n我今稽首焚香礼，愿向人间应念来。",
        "dynasty": "宋",
        "collection_info": null
    },
    {
        "uuid": "91c4755690a21f1dd0b811c9e7cf81c1",
        "title": "观音诗  其三",
        "author": "释契适",
        "content": "慧炬慈航在世间，除昏济险未尝闲。\n手擎一穗青丝柳，身倚千层碧玉山。\n声满诸天常讽诵，功圆十地绝跻攀。\n终求郢妙雕金相，时献香花礼粹颜。",
        "dynasty": "宋",
        "collection_info": null
    },
    {
        "uuid": "4cbd0edac265532a7fbc96f3b09eec4e",
        "title": "观音诗  其四",
        "author": "释契适",
        "content": "方珪座压五云端，修竹丛边舞玉鸾。\n施果狖离苍岫晚，献珠龙透碧波寒。\n琉璃瓶对珊瑚印，翡翠环摇玳瑁冠。\n百宝阶前文石上，天人瞻礼爇旃檀。",
        "dynasty": "宋",
        "collection_info": null
    },
    {
        "uuid": "f7e5420f4a5ebc948a6a65d931cef07f",
        "title": "观音诗  其五",
        "author": "释契适",
        "content": "水面红鲜耻绛唇，寻常侍从有天神。\n整齐绀髪云千缕，端丽慈容月一轮。\n素舸欲沉威济物，霜刀曾断福霑人。\n世间多少诚心者，智烛惟求照耀身。",
        "dynasty": "宋",
        "collection_info": null
    },
    {
        "uuid": "02b1166bf586275738fa4d51019878ba",
        "title": "观音诗  其六",
        "author": "释契适",
        "content": "天花环绕瑞云随，整救湮沦万类时。\n贵贱若能勤行愿，死生常得睹容仪。\n狻猊番掷琼台角，鹦鹉回翔宝树枝。\n永劫只将权实化，有情皆使入无为。",
        "dynasty": "宋",
        "collection_info": null
    },
    {
        "uuid": "74eea8cf35030716c20d1bd1d496bcfd",
        "title": "观音诗  其七",
        "author": "释契适",
        "content": "水精盘跃锦鳞鱼，閟宇渊沉海岸居。\n秀世竹鸣金鸑鷟，观空波涌说蟾蜍。\n轻明缨络垂身后，重迭芙蓉衬足初。\n曾向梦中潜佑我，烁人仪表降蓬庐。",
        "dynasty": "宋",
        "collection_info": null
    },
    {
        "uuid": "0ddff1a3e544bd1b4578baf4eda66fa0",
        "title": "观音诗  其八",
        "author": "释契适",
        "content": "寂照慈威化不同，闻声清凈得殊功。\n指光远射神龙烛，眉彩修弯帝释弓。\n宝器晓凝兰穗露，珠衣秋响桂枝风。\n信知万里从人欲，何患周游鬼国中。",
        "dynasty": "宋",
        "collection_info": null
    },
    {
        "uuid": "4b7ca7bc42baa906c1ef6c68f519a1b4",
        "title": "观音诗  其九",
        "author": "释契适",
        "content": "宴坐琼瑶曲密都，感通宁肯择贤愚。\n遍分智慧灯开暗，尽洒清凉雨发枯。\n荷拥夕池鲜五色，树凝春砌莹三珠。\n波神天女相初从，虚白光中美丈夫。",
        "dynasty": "宋",
        "collection_info": null
    },
    {
        "uuid": "7d40f9a839c0f3cfe635dcf1d881e6ce",
        "title": "观音诗  其一○",
        "author": "释契适",
        "content": "觉源非有等差心，物性陶溶逐浅深。\n昏惑道中瞻月角，辨才门裏听潮音。\n彩云轻罩山辉玉，花雨斜飞地涌金。\n终拟龙绡图画看，供承香火老东林。",
        "dynasty": "宋",
        "collection_info": null
    }
]