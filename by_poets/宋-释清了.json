[
    {
        "uuid": "59bc46c42ea6ff0f8e3b7cb86093072c",
        "title": "偈颂二十九首  其一",
        "author": "释清了",
        "content": "不假千头说，炽然无闲歇。\n深密密处光彩顿生，明历历时混融皎洁。\n若也和身放倒，随流任真。\n始信百般计较不成，运用本无欠缺。",
        "dynasty": "宋",
        "collection_info": null
    },
    {
        "uuid": "c78414bd77114c74f00b569e4e355d62",
        "title": "偈颂二十九首  其二",
        "author": "释清了",
        "content": "傍参密旨，妙会玄宗。\n句在混沌前，岂涉今时路。\n在无舕人解语，无情者皆闻。\n通途消耗不分时，灵脉浩流无闲处。",
        "dynasty": "宋",
        "collection_info": null
    },
    {
        "uuid": "b2dd9e64244027123c8c90665423d625",
        "title": "偈颂二十九首  其三",
        "author": "释清了",
        "content": "暗裏抽横骨，弥天句已彰。\n明中坐舌头，匝地无纹彩。\n混不容其迹，照不留其痕。\n金乌子夜出干坤，浓云停午生岳面。",
        "dynasty": "宋",
        "collection_info": null
    },
    {
        "uuid": "04c2ac4e248a109950f60238e0b6656a",
        "title": "偈颂二十九首  其四",
        "author": "释清了",
        "content": "穷微丧本，体妙失宗。\n一句截流，渊源及尽。",
        "dynasty": "宋",
        "collection_info": null
    },
    {
        "uuid": "f2868e2fb215779ff1394e686e1c61ea",
        "title": "偈颂二十九首  其五",
        "author": "释清了",
        "content": "粗中辨细，门裏出身。\n石女不孤，机梭暗泄。\n细中辨粗，身裏出门。\n暖气虽消岩上雪，冰壶未破劫前春。\n六门活计冷翛然，万顷琉璃寒彻骨。",
        "dynasty": "宋",
        "collection_info": null
    },
    {
        "uuid": "c34899a1960c060d134b0ba35421978e",
        "title": "偈颂二十九首  其六",
        "author": "释清了",
        "content": "居动而常寂，处暗而愈明。\n不堕二边机，当头谁敢触。\n正按傍提有据，真慈妙应无穷。",
        "dynasty": "宋",
        "collection_info": null
    },
    {
        "uuid": "fae473e5a8bde517234b001136c7dba2",
        "title": "偈颂二十九首  其七",
        "author": "释清了",
        "content": "虚玄及尽，见处偏枯。\n明湛不摇，想中渗漏。",
        "dynasty": "宋",
        "collection_info": null
    },
    {
        "uuid": "c3ff4b31365ec4d551beac50085acfe0",
        "title": "偈颂二十九首  其八",
        "author": "释清了",
        "content": "藏身处，没踪迹，浩意融时谁辨的。\n没踪迹处莫藏身，蓦移步处妙难寻。\n枯根石裏花明秀，劫外威光密密新。",
        "dynasty": "宋",
        "collection_info": null
    },
    {
        "uuid": "ed9e7017f70a9cdb5e910b5411b4a650",
        "title": "偈颂二十九首  其九",
        "author": "释清了",
        "content": "无功妙旨，不涉玄徽。\n一念潜通，全机密运。\n易奏高山流水曲，难传虚空夜明符。\n暗中灵句许谁知，化外威光须自看。\n不行青嶂路，争到白云根。",
        "dynasty": "宋",
        "collection_info": null
    },
    {
        "uuid": "8b5b542489c553a833d703ca2878a097",
        "title": "偈颂二十九首  其一○",
        "author": "释清了",
        "content": "家音历历，的要难通。\n绍了非功，忘其担荷。\n户上有动从断径，坐中无照胜燃灯。\n既知活计现成，便合深沈消耗。",
        "dynasty": "宋",
        "collection_info": null
    },
    {
        "uuid": "309588e4cbf9ecda1e2535c1d7460036",
        "title": "偈颂二十九首  其一一",
        "author": "释清了",
        "content": "剎尘一扫，大小量空，念劫两融。\n前后际断，不离当处，圆应无穷。\n安住是中，周施不怠。",
        "dynasty": "宋",
        "collection_info": null
    },
    {
        "uuid": "e616eb8b33284b8804328b8522166c48",
        "title": "偈颂二十九首  其一二",
        "author": "释清了",
        "content": "未休休去，未歇歇去。\n豁然宝镜当台，无限清光满户。",
        "dynasty": "宋",
        "collection_info": null
    },
    {
        "uuid": "14091d6901189f2160663d7f932b84e8",
        "title": "偈颂二十九首  其一三",
        "author": "释清了",
        "content": "莫怪石头饶舌，便道灵源明皎洁。\n功成照不失虚，妙尽明无间歇。\n如今果尔难藏，尽逐秋光漏泄。\n/为报海内道人，参取箇中时节。",
        "dynasty": "宋",
        "collection_info": null
    },
    {
        "uuid": "a0e4c5c3b2b941fd07099d0de254ddac",
        "title": "偈颂二十九首  其一四",
        "author": "释清了",
        "content": "披毛游火聚，焰裏藏身；戴角混尘泥，光中转步。\n灵珠绝点，卞玉无瑕。\n一念廓融，千机秀发。",
        "dynasty": "宋",
        "collection_info": null
    },
    {
        "uuid": "edd925badb38fc8f1ea6b0a1c6da15a4",
        "title": "偈颂二十九首  其一五",
        "author": "释清了",
        "content": "裏许明如日，丝毫无隔碍。\n一灵不假胞胎，四大孰为主宰。\n如今彻底露堂堂，运用随缘常自在。",
        "dynasty": "宋",
        "collection_info": null
    },
    {
        "uuid": "1a7b93f0bfa12ff79ce3905aaee4b769",
        "title": "偈颂二十九首  其一六",
        "author": "释清了",
        "content": "终日分别，只是分别自心。\n堪笑念彼观音力，毕竟还着于本人。\n黄头老衲，有理难伸。\n为什么有理难伸，贼是家亲。",
        "dynasty": "宋",
        "collection_info": null
    },
    {
        "uuid": "2a99065d5add25530c7aa1a03cffe0de",
        "title": "偈颂二十九首  其一七",
        "author": "释清了",
        "content": "雨洗摩尼增秀色，全身不昧一丝头。\n灵源倾泻无闲歇，添得滁山水逆流。",
        "dynasty": "宋",
        "collection_info": null
    },
    {
        "uuid": "2c10eefae4f8107a2d4cedc6622382ee",
        "title": "偈颂二十九首  其一八",
        "author": "释清了",
        "content": "沿流无定止，真照不留踪。\n千峰秀处鹤难栖，万水澄时鱼自稳。\n樵人罢赏，钓客迷巢，古渡深云，同歌绝韵。",
        "dynasty": "宋",
        "collection_info": null
    },
    {
        "uuid": "1043414a173a18b62b4e1b2621d5fa04",
        "title": "偈颂二十九首  其一九",
        "author": "释清了",
        "content": "日月镇长灵，古今常不改。\n如何特地新，各要施三拜。\n及尽无依体自玄，双六盆中休喝彩。",
        "dynasty": "宋",
        "collection_info": null
    },
    {
        "uuid": "93ae21677e330c8dbbd8c52d277a7732",
        "title": "偈颂二十九首  其二○",
        "author": "释清了",
        "content": "机回明位，妙尽转身。\n一梦青山，满船白月。\n子夜云收碧汉，中秋露混银河。\n芦花深处蓦相逢，谈笑饮茶无处避。",
        "dynasty": "宋",
        "collection_info": null
    },
    {
        "uuid": "b397ef620b998c52c93ce533a267c839",
        "title": "偈颂二十九首  其二一",
        "author": "释清了",
        "content": "百亿毛头，花开不犯春风。\n三冬雪裏，争芳全彰浩意。\n云凝谷晓，滴水冰生。\n活计现成，凭谁受用。\n头上青灰三五斗，明明不堕晓来机。",
        "dynasty": "宋",
        "collection_info": null
    },
    {
        "uuid": "a754821f972ef93651467f6b02aa3ea4",
        "title": "偈颂二十九首  其二二",
        "author": "释清了",
        "content": "祇恁么，休寻觅，见成堂堂忘得失。\n假使心通无量时，历劫何曾异今日。\n圣僧堂裏坐，金刚门外立。\n广长舌相耀干坤，半夜乌飞白如漆。",
        "dynasty": "宋",
        "collection_info": null
    },
    {
        "uuid": "25bfdba1b1d4d20df30fa223f5c0990b",
        "title": "偈颂二十九首  其二三",
        "author": "释清了",
        "content": "运步不当机，箇中无肯路。\n明密浩难齐，未前超佛祖。\n及尽回途恁么来，撒手相逢无回互。",
        "dynasty": "宋",
        "collection_info": null
    },
    {
        "uuid": "e79f93dc048c808059e8f972f49cb138",
        "title": "偈颂二十九首  其二四",
        "author": "释清了",
        "content": "旨外明宗，玄中辨的。\n古帆不挂，洞水逆流。\n黄芦渡口奏阳春，偃月城头吹画角。\n岂止异苗繁茂，须知别有圆音。\n更休烂炒浮沤，便请乘时撒手。",
        "dynasty": "宋",
        "collection_info": null
    },
    {
        "uuid": "3f03c0e0b8af405814426dd353032f57",
        "title": "偈颂二十九首  其二五",
        "author": "释清了",
        "content": "纯清绝点，似镜长明。\n照不失虚，万像体妙。\n细中之细，雪尽冰消。\n功就之功，任运现成。",
        "dynasty": "宋",
        "collection_info": null
    },
    {
        "uuid": "1d174b02c64ffb01d08db2d8466aa8e2",
        "title": "偈颂二十九首  其二六",
        "author": "释清了",
        "content": "世尊有密语，古渡春残。\n迦叶不覆藏，落花流水。\n见闻觉知绝，四维上下通。\n玉凤舞中霄，金轮舒半夜。",
        "dynasty": "宋",
        "collection_info": null
    },
    {
        "uuid": "9348dbc9a5d5461abdc25b23c5aa67c6",
        "title": "偈颂二十九首  其二七",
        "author": "释清了",
        "content": "幻灭灭故，非幻不灭。\n光无不透，明无不彻。\n长歌吹起棹头风，永夜恣眠篷底月。",
        "dynasty": "宋",
        "collection_info": null
    },
    {
        "uuid": "0045785c210b3d612492487d7ab42b82",
        "title": "偈颂二十九首  其二八",
        "author": "释清了",
        "content": "虚而灵，寂而妙。\n明密浩然，犹落鑑照。",
        "dynasty": "宋",
        "collection_info": null
    },
    {
        "uuid": "fd51040c5fb7162b04a68d5f0162efa4",
        "title": "偈颂二十九首  其二九",
        "author": "释清了",
        "content": "道得第一句，不被拄杖子瞒。\n识得拄杖子，犹是途中事。",
        "dynasty": "宋",
        "collection_info": null
    },
    {
        "uuid": "6b2ab3422bd3b8be77d2c640ef50cba6",
        "title": "答佛果颂",
        "author": "释清了",
        "content": "运用堂堂本妙，彻底不落鑑照。\n一言及尽锋铓，只箇更无孔窍。",
        "dynasty": "宋",
        "collection_info": null
    },
    {
        "uuid": "156d550c6a081bfafc07dd7762a41af0",
        "title": "赠祥云庵主颂",
        "author": "释清了",
        "content": "相逢相揖眼如眉，百鸟衔花尚未归。\n回首春风吹梦断，旧山云散月明时。",
        "dynasty": "宋",
        "collection_info": null
    },
    {
        "uuid": "85916d3fb35c21ed0a45b3383f9957e7",
        "title": "偈颂十首  其一",
        "author": "释清了",
        "content": "兀兀不忘机巧，灰来已得纯。\n虚明无间断，凈妙绝疏亲。\n密户寒灯晓，灵花古洞春。\n回途赓雪韵，门裏绿苔新。",
        "dynasty": "宋",
        "collection_info": null
    },
    {
        "uuid": "fecca2768f01b349c47bd5f733417fbf",
        "title": "偈颂十首  其二",
        "author": "释清了",
        "content": "湛寂凝然透，孤明彻底空。\n秋风生古韵，晓月上寒松。\n量外千差泯，机前六用通。\n应缘成底事，毕竟不留踪。",
        "dynasty": "宋",
        "collection_info": null
    },
    {
        "uuid": "321db6733516ec1732398a0e7b21aee8",
        "title": "偈颂十首  其三",
        "author": "释清了",
        "content": "意句难分别，风骚格外求。\n提刀空四顾，驻步失全牛。\n落眼情尘脱，归根景象幽。\n万缘俱不到，佛祖莫能酬。",
        "dynasty": "宋",
        "collection_info": null
    },
    {
        "uuid": "5b062e56e9d18215e43b40b31f21413e",
        "title": "偈颂十首  其四",
        "author": "释清了",
        "content": "彻澄无凝碍，情尘迥脱然。\n全机忘照外，一句未分前。\n枯木云笼透，寒潭月夜圆。\n回头开正眼，芳草破春烟。",
        "dynasty": "宋",
        "collection_info": null
    },
    {
        "uuid": "d47e0548ce73c130db9bd20ecc2a5f74",
        "title": "偈颂十首  其五",
        "author": "释清了",
        "content": "只么堆堆地，常光密露时。\n玄途明绝朕，妙体廓忘依。\n正去功中转，傍来晓路归。\n丝毫都及尽，不觉口如眉。",
        "dynasty": "宋",
        "collection_info": null
    },
    {
        "uuid": "c08407fb3803da5e654657fea9cf4943",
        "title": "偈颂十首  其六",
        "author": "释清了",
        "content": "绝点纯清处，由来是半提。\n虚空休照镜，混沌莫粧眉。\n隐隐忘兼带，寥寥罢晓机。\n雪消寒谷暖，花笑不萌枝。",
        "dynasty": "宋",
        "collection_info": null
    },
    {
        "uuid": "c1bd5d09fa374f89c685c815997b0241",
        "title": "偈颂十首  其七",
        "author": "释清了",
        "content": "不犯清波句，澄江涵一钩。\n棹头忘一色，功尽丧全机。\n密混凝流处，融通向背时。\n古帆风静夜，任运应高低。",
        "dynasty": "宋",
        "collection_info": null
    },
    {
        "uuid": "c061d4cd2d2a0b752a1d4dbe6e9a77ed",
        "title": "偈颂十首  其八",
        "author": "释清了",
        "content": "密密梭头事，机丝不挂时。\n木鸡啼晓户，石女夜生儿。\n已发寒灰焰，难埋古冢碑。\n荒郊春草绿，风暖共依依。",
        "dynasty": "宋",
        "collection_info": null
    },
    {
        "uuid": "c8b852113936efa6de2051c125b84d17",
        "title": "偈颂十首  其九",
        "author": "释清了",
        "content": "鸟道通身去，迢迢劫外参。\n随流忘朕兆，痴兀未曾闲。\n瞬视成途辙，扬眉落二三。\n只应无见顶，子夜白云漫。",
        "dynasty": "宋",
        "collection_info": null
    },
    {
        "uuid": "30626158533fea3713018118ae89d060",
        "title": "颂古四首  其一",
        "author": "释清了",
        "content": "寒明一点堕空林，朕兆依俙已触今。\n目击正容成渗漏，青天白日转迷人。",
        "dynasty": "宋",
        "collection_info": null
    },
    {
        "uuid": "aafb9adcc6f59e52051db7f4a2b25986",
        "title": "颂古四首  其二",
        "author": "释清了",
        "content": "干坤那畔类难齐，千圣从来不识伊。\n家破人亡迷肯重，夜深寒塔影空垂。",
        "dynasty": "宋",
        "collection_info": null
    },
    {
        "uuid": "fa9f5331b07c3f7accf46a5291977e2e",
        "title": "颂古四首  其三",
        "author": "释清了",
        "content": "万缘歇尽照无时，撒手忘依有路归。\n劫外一壶春色暖，灵苗石上正芳菲。",
        "dynasty": "宋",
        "collection_info": null
    },
    {
        "uuid": "a7fcb573e1c3748a999965e36878890d",
        "title": "颂古四首  其四",
        "author": "释清了",
        "content": "线道难分处，须知不是伊。\n牛头按尾上，岂借大阳辉。",
        "dynasty": "宋",
        "collection_info": null
    },
    {
        "uuid": "785175a2785eca0fb0829665375596bd",
        "title": "宣和癸卯宴坐自讚",
        "author": "释清了",
        "content": "三十六年作怪，撞入者箇皮袋。\n一千七百衲僧，被你热瞒忒煞。\n如今坐断舌头，直下大千俱坏。\n劫外迢迢晓末明，休把虚空粧五彩。",
        "dynasty": "宋",
        "collection_info": null
    },
    {
        "uuid": "c32b4a1ba4901a44f8785c7c0f7ff9cf",
        "title": "自赞",
        "author": "释清了",
        "content": "信口胡说，七差八错。\n万劫千生，不妨快活。\n情愿生形形色色轮回，肯求诸圣解说。\n谁言遍界没遮栏，雨过青山云一抹。",
        "dynasty": "宋",
        "collection_info": null
    },
    {
        "uuid": "3ef7a47a43a4fe9e4805d623d0df3eff",
        "title": "偈",
        "author": "释清了",
        "content": "天晓浓霜白，依然境末分。\n出门无所辨，华鸟寂无闻。",
        "dynasty": "宋",
        "collection_info": null
    },
    {
        "uuid": "8ec8de472ab4d9d32acbc5cd3d979b2a",
        "title": "颂古二首  其一",
        "author": "释清了",
        "content": "离鈎三寸如何道，驻拟还同眼裏沙。\n篷底月明载归去，劫前风韵落谁家。",
        "dynasty": "宋",
        "collection_info": null
    },
    {
        "uuid": "5a691973036a760acee4f31ba603ba8d",
        "title": "颂古二首  其二",
        "author": "释清了",
        "content": "问佛分明答惠超，半斤八两不合相饶。\n丛林万古为殃祸，恶语伤人恨不消。",
        "dynasty": "宋",
        "collection_info": null
    }
]