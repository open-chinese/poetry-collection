[
    {
        "uuid": "0bf158978496cd6129c258ef9ce383d9",
        "title": "满庭芳 气吐虹霓",
        "author": "张宰",
        "content": "气吐虹霓，笔飞鸾凤，从来锦绣文章。\n谪仙才调，复见庆流芳。\n向自题名雁塔，不十载、德播河阳。\n慰民望，一麾出守，风月任平章。\n清和，时欲半，吕仙诞日，正此相当。\n欣逢初度旦，敢献椒觞。\n只恐经纶大手，应休期、便趣曹装。\n愿箕宿，照临南极，拱北远流光。",
        "dynasty": "宋",
        "collection_info": null
    },
    {
        "uuid": "dfc60695069c37c7edbe45733f2577c8",
        "title": "翠云山",
        "author": "张宰",
        "content": "未了人间朱墨缘，强颜荒邑又三年。\n填胸眯目皆尘土，直到峰头始豁然。",
        "dynasty": "宋",
        "collection_info": null
    },
    {
        "uuid": "5f4a6ea0f65d117a607099b6b5e88cd3",
        "title": "秋日陪郡侯游贤山和眼听和尚韵",
        "author": "张宰",
        "content": "澹澹秋林挂夕晖，红尘扫尽白云飞。\n不嫌月到常开牖，一任风来自掩扉。\n啸木山猿如唤梦，衔花石鹿总忘机。\n何人参透其中味，野鹤舒翎天际归。",
        "dynasty": "宋",
        "collection_info": null
    }
]