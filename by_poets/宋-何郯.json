[
    {
        "uuid": "b43f734ba38cbc57c49d9492f1b74567",
        "title": "益州州学圣训堂",
        "author": "何郯",
        "content": "益为藩捍西南隅，物众地大称名都。\n择守来颁兹土政，治人颇与他邦殊。\n蹉跌一有戾条教，便宜皆得行黥诛。\n羣姦帖息不敢动，无復弄兵觊穿窬。\n任威或谓一时事，立政恐非长世图。\n岂无达识究是否，重在改作徒嗟吁。\n仲翁裔孙有伟度，敢决不以常文拘。\n当官勇欲除弊法，伊忧内恻仁心孚。\n视人无异远方意，威刑惠政还相须。\n始时岁荒力赈救，坐使饿殍成完肤。\n既而为俗思根本，其在立学陈师谟。\n大开儒庠务诲导，秀民耸慕纷来趋。\n遂言讲署鸿生职，使演经传传诸徒。\n奏函一上闻法座，诏札即日来谐俞。\n诏云信汝辨治蜀，缓任威罚先文儒。\n公心感激侈上赐，刻在金石尊神谟。\n覆之大厦牓美称，日久传者期无渝。\n邦人承风为盛事，观者填道来于于。\n嗟嗟多士其听命，勿即邪径安夷涂。\n师无訿圣生率教，信尚姬孔尊唐虞。\n施之乡党励雅俗，仁谊得以相持扶。\n汉皇初始盛文学，起自蜀国行中区。\n本朝教化视三代，建元安可为齐驱。\n吾君训辞谕万里，义均盘诰兹宣敷。\n吾守教本树一国，学成洙泗相涵濡。\n臣谋君从协大义，圣哲倡和真同符。\n欲歌盛节示万古，才不迨志嗟其愚。",
        "dynasty": "宋",
        "collection_info": null
    },
    {
        "uuid": "e9e61f291b85d05bff637c7495931eb9",
        "title": "存目",
        "author": "何郯",
        "content": "诗题：原无题首句：按彻梁州更六幺一作蜀国佳人号细腰。",
        "dynasty": "宋",
        "collection_info": null
    }
]