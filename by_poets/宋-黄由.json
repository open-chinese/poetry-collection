[
    {
        "title": "泽卿兰亭考用工深矣携攻媿大参诗见访次韵併呈放翁待制",
        "author": "黄由",
        "content": "字入昭陵不可摹，后来仅及晋之余。\n识真盍向龟堂问，敢谓牵联亦得书。",
        "dynasty": "宋",
        "collection_info": null
    },
    {
        "title": "盘墅 共乐堂",
        "author": "黄由",
        "content": "纔到松陵即是家，满堂佳客满园花。\n看花揖客须清赏，休向人间俗子夸。",
        "dynasty": "宋",
        "collection_info": null
    },
    {
        "title": "盘墅 联德堂",
        "author": "黄由",
        "content": "纔到松陵即是家，便须洗盏泛流霞。\n软红尘裏风波恶，不似江舻与海槎。",
        "dynasty": "宋",
        "collection_info": null
    },
    {
        "title": "盘墅 茅堂观弈",
        "author": "黄由",
        "content": "纔到松陵即是家，茅堂万竹绿交加。\n午窗睡起无他想，坐看围棋到日斜。",
        "dynasty": "宋",
        "collection_info": null
    },
    {
        "title": "盘墅 登明月台 其一",
        "author": "黄由",
        "content": "纔到松陵即是家，擎空皎月莹无瑕。\n自须台上分明看，拟欲呼仙泛海槎。",
        "dynasty": "宋",
        "collection_info": null
    },
    {
        "title": "盘墅 登明月台 其二",
        "author": "黄由",
        "content": "纔到松陵即是家，楼高不管绿杨遮。\n有书万卷时翻弄，千古兴亡几叹嗟。",
        "dynasty": "宋",
        "collection_info": null
    },
    {
        "title": "盘墅 道院独步",
        "author": "黄由",
        "content": "纔到松陵即是家，参天桧柏古槎牙。\n杖藜终日频来往，不羡堤边路筑沙。",
        "dynasty": "宋",
        "collection_info": null
    },
    {
        "title": "盘墅 登三清阁",
        "author": "黄由",
        "content": "纔到松陵即是家，三清阁下寂无譁。\n小臣愧乏丝毫报，深炷炉香静点茶。",
        "dynasty": "宋",
        "collection_info": null
    },
    {
        "title": "盘墅 入园",
        "author": "黄由",
        "content": "纔到松陵即是家，故园喜听雀喳喳。\n上人只为贪风月，蛮触交争笑尔蜗。",
        "dynasty": "宋",
        "collection_info": null
    },
    {
        "title": "盘墅 睦邻",
        "author": "黄由",
        "content": "纔到松陵即是家，民间何处不桑麻。\n欣欣老稚迎门笑，斗酒相欢亦孔嘉。",
        "dynasty": "宋",
        "collection_info": null
    },
    {
        "title": "盘墅 无题",
        "author": "黄由",
        "content": "纔到松陵即是家，休论恬淡与荣华。\n古来颜跖俱尘土，自有时贤定等差。",
        "dynasty": "宋",
        "collection_info": null
    },
    {
        "title": "盘墅 思亲",
        "author": "黄由",
        "content": "纔到松陵即是家，仙翁诗句发天葩。\n钝才不及赓余韵，留取时时罩碧纱。",
        "dynasty": "宋",
        "collection_info": null
    },
    {
        "title": "还吴江",
        "author": "黄由",
        "content": "归来三阅月，无事一关心。\n刈草寻花径，开池漾柳阴。\n江边问明月，天际数归禽。\n幸有高宾至，相逢似竹林。",
        "dynasty": "宋",
        "collection_info": null
    }
]