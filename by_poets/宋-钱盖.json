[
    {
        "title": "偈",
        "author": "钱盖",
        "content": "稽首文殊师，昔为七佛祖。\n尝发大悲愿，广度诸有情。\n念彼东北方，是为清凉境。\n龙神五百俱，眷属万菩萨。\n设化于此土，示现无量光。\n闻者嘆希有，何况目所见。\n我于曩劫中，曾种种供养。\n今復得亲近，瞻睹异于常。\n念无始劫来，有尘沙数罪。\n一获光明相，释然尽消灭。\n又念诸众生，与我同体性。\n乘此胜妙力，离苦愁解脱。\n我今永归依，敬礼发弘誓。\n愿尽未来际，常居佛会中。\n一闻微妙音，即证无上道。\n十方虚空界，一切诸有情。\n尽愿同我心，速悟无生忍。",
        "dynasty": "宋",
        "collection_info": null
    }
]