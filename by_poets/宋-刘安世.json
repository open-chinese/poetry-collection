[
    {
        "uuid": "616cb862744c5ee4965b8bdb972cfdc1",
        "title": "出游",
        "author": "刘安世",
        "content": "数子坐愁思出游，丽日光风得情节。\n一百五日寒食近，二十七品鲑菜阙。\n盘空釜冷柰酒何，变剂连环当佳设。\n诘屈宛是肠九回，缉缀浑如衣百结。\n玉笙绕指影参差，疏櫺度风晓明灭。\n浊醪引满亦何负，响齿膏唇咀冰雪。\n君不见龙丘行令讥点盐，又不见韩侯出燕歌炰鳖。\n生缘自信可柰何，归抱柴关昼常闭。",
        "dynasty": "宋",
        "collection_info": null
    },
    {
        "uuid": "c83764e78d1e87fb9142f781443b6f49",
        "title": "集句留别李子玉守素处士二首  其一",
        "author": "刘安世",
        "content": "行藏由命不由身，一卧东山三十春。\n谁谓他乡各异县，与君相见即相亲。",
        "dynasty": "宋",
        "collection_info": null
    },
    {
        "uuid": "f6b70030f5e7d54e7afc4299e9c7dae8",
        "title": "集句留别李子玉守素处士二首  其二",
        "author": "刘安世",
        "content": "故里心期柰别何，几时回首一高歌。\n镜中丝髮悲来惯，他日相逢应更多。",
        "dynasty": "宋",
        "collection_info": null
    },
    {
        "uuid": "41747db8f0bfe61517937560bada459e",
        "title": "南山",
        "author": "刘安世",
        "content": "山屏石壁共巇嵚，外锁浮云内日阴。\n岩凈四时捐俗虑，泉声一派洁尘襟。\n搜吟得助骚人句，笑傲忘归逸士心。\n何日路穿松径僻，杖藜携酒再登临。",
        "dynasty": "宋",
        "collection_info": null
    }
]