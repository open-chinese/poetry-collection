[
    {
        "uuid": "ff620c3ff63a65259607a9b6379dc036",
        "title": "留题云门山雍熙院",
        "author": "谢景温",
        "content": "耶溪欲尽山转青，中有三寺山为屏。\n秦峰表裏植苍翠，仰视万木相峥嵘。\n雪霜洗尽尘土迹，龙蛇蛰处烟氛生。\n我携宾友事登览，穿径已觉毛骨轻。\n穷幽陟险兴不尽，岩房留宿神逾清。\n寒随阴谷一夜来，酒力半酣如不胜。\n狂歌出门步竹径，正见溪桥双月明。\n幽泉乱出石窦响，松风远送哀猿声。\n凌晨后岭纵俯仰，长林翠阜何纵横。\n献之旧地不可辨，悬崖欲断石作坑。\n五云散尽遗迹灭，老僧至今传此名。\n凭高览古復太息，翻嗟万事多废兴。\n丈夫出处固未测，我于山水心难萦。\n区区世路虽可厌，脱身向此诚独醒。\n岂知乘兴事兹乐，赏心不繫穷与亨。\n昔人避世非获已，我今安学禽鸟情。",
        "dynasty": "宋",
        "collection_info": null
    },
    {
        "uuid": "da90143841b7b6bc07726ed27b2afa3d",
        "title": "送程给事知越州",
        "author": "谢景温",
        "content": "青琐初辞佩守符，过家衣锦耀乡闾。\n丹心忽厌承明直，白首犹刊丽正书。\n满目湖山真吏隠，半空楼阁信仙居。\n若耶老叟嗟来暮，应向江头待隼旟。",
        "dynasty": "宋",
        "collection_info": null
    },
    {
        "uuid": "c0fc3aa2a4ab677a8f31de7411e5d75b",
        "title": "若耶溪",
        "author": "谢景温",
        "content": "若耶溪出若耶山，浪裏溶溶入醉闲。\n仙客曾因一箭赠，樵风长到五云关。\n数峰蘸碧轻清外，双舸浮春上下间。\n料得当年乘兴子，为贪烟水宿前湾。",
        "dynasty": "宋",
        "collection_info": null
    }
]