[
    {
        "title": "庠窃观学士九丈题此君轩诗谨次元韵因以求教",
        "author": "王庠",
        "content": "竹君久要已忘年，临风相语叶响泉。\n休学我图中似璧，莫师我直劲如弦。\n劝人达节通天命，舒卷若绳明若镜。\n尺无枉己空宿昼，圣岂有心犹击磬。\n岁寒来伴老柴门，我岂好静为躁君。\n惟有青青四时性，笑发千载空浮云。\n平安为报春依旧，珍重道人怜特秀。\n忍饥宁可食无肉，相对忘形笋黑瘦。\n更有涪翁心似月，平生相照何劳说。\n不为煎茶不作椽，清风万壑到处传。",
        "dynasty": "宋",
        "collection_info": null
    },
    {
        "title": "庠拜手顿首启伏蒙学士九丈再赐诗章庠僭率继和尚觊采览",
        "author": "王庠",
        "content": "鸣凤览德来纪年，要知圣泽如流泉。\n霜钟堂前饱竹实，道人娱凤抚舜弦。\n敲门剥啄谁传命，淡云磨丹开天镜。\n明朝相约送涪翁，夜静林深遶清磬。\n涪翁万里离鬼门，竹枝莫恼白使君。\n欲试刚肠置冰炭，抱琴远别衝行云。\n邂逅东坡应话旧，但说海山千万秀。\n道庠问讯今何如，自笑侬还空鹤瘦。\n我不愧天欺日月，何须更扣杯珓说。\n玉局洞天云绕椽，渔竿远信烦公传。",
        "dynasty": "宋",
        "collection_info": null
    }
]