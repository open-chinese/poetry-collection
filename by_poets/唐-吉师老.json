[
    {
        "uuid": "40e484e64bc745129f4b6e2bb2bbd213",
        "title": "题春梦秋归故里",
        "author": "吉师老",
        "content": "故国归路赊，春晚在天涯。\n明月夜来梦，碧山秋到家。\n开窗闻落叶，远墅见晴鸦。\n惊起晓庭际，莺啼桃杏花。",
        "dynasty": "唐",
        "collection_info": null
    },
    {
        "uuid": "2c759e2c53038a3aa8b1fe36b9b76396",
        "title": "看蜀女转昭君变",
        "author": "吉师老",
        "content": "妖姬未着石榴裠，自道家连锦水濆。\n檀口解知千载事，清词堪叹九秋文。\n翠眉颦处楚边月，画卷开时塞外云。\n说尽绮罗当日恨，昭君传意向文君。",
        "dynasty": "唐",
        "collection_info": null
    },
    {
        "uuid": "b12f8e9982fbeebff032fc5317f3e0e3",
        "title": "放猨",
        "author": "吉师老",
        "content": "放尔千山万水身，野泉晴树好为邻。\n啼时莫近潇湘岸，明月孤舟有旅人。",
        "dynasty": "唐",
        "collection_info": null
    },
    {
        "uuid": "c261607101654d1fd9e8bb2c7d33ac28",
        "title": "鸳鸯",
        "author": "吉师老",
        "content": "江岛蒙蒙烟霭微，绿芜深处刷毛衣。\n渡头惊起一双去，飞上文君旧锦机。",
        "dynasty": "唐",
        "collection_info": null
    },
    {
        "uuid": "d0aa0afd6b12c0db19c829af9f3d538b",
        "title": "看蜀女转昭君变",
        "author": "吉师老",
        "content": "妖姬未着石榴裙，自道家连锦水濆。\n檀口解知千载事，说尽绮罗当日恨，昭君传意向文君。",
        "dynasty": "唐",
        "collection_info": {
            "collection": "御定全唐诗",
            "volume": "卷七百七十四"
        }
    }
]