[
    {
        "uuid": "d35127c12606dabc5a03fdac21e2f407",
        "title": "遣兴  其一",
        "author": "吴汝弌",
        "content": "弱龄性淡泊，郑圃吾其师。\n及兹拙生事，穷窘常经时。\n无方可纡急，何以宣中怀。\n柴门蔽残席，咏书倦徘徊。\n呼儿促觞至，目翫天云飞。\n山鸟送新响，日迟花露滋。\n颓然醉檐下，不省何如时。\n虽非富贵乐，富贵乃所乖。",
        "dynasty": "宋",
        "collection_info": null
    },
    {
        "uuid": "b60e8d4247cbae687946bed3fcff5201",
        "title": "遣兴  其二",
        "author": "吴汝弌",
        "content": "疎松碎明月，密竹筛清风。\n亲交昔与别，若谓行相从。\n延企邈不及，音容随想生。\n谅彼亦耿耿，飞爽留空形。\n援琴不能寐，意乃多于声。\n晤言岂无偶，眷眷讵可忘。",
        "dynasty": "宋",
        "collection_info": null
    },
    {
        "uuid": "3574c18663a9d0c350bba101b462a4aa",
        "title": "遣兴  其三",
        "author": "吴汝弌",
        "content": "编蓬谐夙心，尊古岂文义。\n所得靡有言，应酬聊尔耳。\n室中无莱妇，童弱偶成四。\n团栾宁无思，达此天亦蜕。\n客来问长鬚，新醅可篘未。\n行行陟高冈，一顾俯烟水。\n客去不肯留，吾归且休矣。",
        "dynasty": "宋",
        "collection_info": null
    },
    {
        "uuid": "995d29508caeb390bbf2a035a9d2795a",
        "title": "岁终呈一斋  其一",
        "author": "吴汝弌",
        "content": "磊砢千丈松，清阴荫林丘。\n岂无栋梁用，匠伯不见收。\n匠伯恐未良，栋梁终有求。\n天风叶偃盖，五云常为浮。",
        "dynasty": "宋",
        "collection_info": null
    },
    {
        "uuid": "7c05def5f49dcfcf27e03c6eb61e1b47",
        "title": "岁终呈一斋  其二",
        "author": "吴汝弌",
        "content": "学道非学世，韬精养中和。\n纡朱各自贵，谁肯聆商歌。\n皦皦大圣心，脗然空自多。\n着书后子云，千载应不磨。",
        "dynasty": "宋",
        "collection_info": null
    },
    {
        "uuid": "53c9f560cb254115d232631ff14371d1",
        "title": "酬玉汝  其一",
        "author": "吴汝弌",
        "content": "磔攘毕春气，长嬴换新绿。\n爽风吹凉光，纫饵钓山渌。\n鯈鱼噀水香，菰蒲削蓝玉。\n老景结清和，心花委濠濮。",
        "dynasty": "宋",
        "collection_info": null
    },
    {
        "uuid": "3bea6519f9dff572ec2b68e42d2e0274",
        "title": "酬玉汝  其二",
        "author": "吴汝弌",
        "content": "日暮云倒飞，苦雨湿茅屋。\n奇哉五碎金，青草眠黄犊。\n天行贵葆真，心骨迥凡俗。\n一尺黄菊花，秋风播芳馥。",
        "dynasty": "宋",
        "collection_info": null
    },
    {
        "uuid": "cee9e66121e22d2d351084d8d375cb58",
        "title": "游石仙分韵得观字",
        "author": "吴汝弌",
        "content": "闲拢两袖秋，步入冲寂观。\n古树老云中，仙居毁岩半。\n是时零雨高，叶脱凄风乱。\n怪禽走何忙，涩水流不漫。\n那知张郎仙，谲幻敢悬断。\n雷书贮红崖，愚下浪传赞。\n符碑傥长灵，鬼物岂歌唤。\n尚云剑埋山，安得急推断。\n冷翁亦张徒，精气不知散。\n死坐豫樟空，凿窍竞窥看。\n何不葬山原，不然弃江沜。\n乌鸢与蝼蚁，岂食吾一贯。\n独流天地间，万古亘光灿。\n神仙固渺茫，此事良可惋。\n忍哉偷儿狂，更捣泥腹烂。\n我来拟少休，亭压不敢玩。\n黄冠四三人，拙野只欲窜。\n延坐无好言，令我住凉馆。\n饭余且纵观，逸兴薄霄汉。\n琴鸣着高弹，弈胜出奇算。\n啸咏壶隠楼，抚事发长嘆。\n大书同人名，聊欲记游翫。\n阴霾淰轻寒，日色倏昏晏。\n倩人买村醪，煮芋迭肴桉。\n清坐二更深，一睡各鼻鼾。\n晓来登岩头，棘路解羁绊。\n划开天盖宽，远景过飞翰。\n幽藂摘新查，窥险身发汗。\n居然束归装，重下西岩畔。\n我思古之人，岂只局穷闬。\n观海登泰山，深高世间冠。\n斯岩虽荒榛，乐事实昭焕。\n人心本然同，今古未容判。\n终当驾云风，高蹈无畔岸。\n作诗示儿童，兹游吾岂但。",
        "dynasty": "宋",
        "collection_info": null
    },
    {
        "uuid": "14f5646a365e7e16f5ab9ba2bcb82db0",
        "title": "朅来  其一",
        "author": "吴汝弌",
        "content": "岭上朅来观白云，翔鸾奋鹤浮天英。\n斜开锦绣春树满，溶溶半露遥山青。\n忽然变现成苍狗，万里长风霍无有。\n海龙塞气不敢吹，日照虚空无老时。",
        "dynasty": "宋",
        "collection_info": null
    },
    {
        "uuid": "25c31916719ed47f3c1f2cf271c459f8",
        "title": "朅来  其二",
        "author": "吴汝弌",
        "content": "岭上朅来弄明月，千里银光寒不缺。\n虾𢋙魍魉走死尽，直数秋毫上金阙。\n心如此月月如心，嗒然独据无絃琴。\n腾腾转空白日昼，诗带流星过南斗。",
        "dynasty": "宋",
        "collection_info": null
    }
]