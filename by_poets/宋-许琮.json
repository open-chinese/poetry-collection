[
    {
        "uuid": "ddeb7bdcce7809d54e815832e093ee80",
        "title": "感秋诗  其一",
        "author": "许琮",
        "content": "风动苹起，云光在水。\n荇藻有心，清我眸子。\n白露在衣，秋心易微。\n冠兮佩兮，君子当饥。",
        "dynasty": "宋",
        "collection_info": null
    },
    {
        "uuid": "c5496312c6f2b8d963c8b15997f79da2",
        "title": "感秋诗  其二",
        "author": "许琮",
        "content": "小草在砌，颜色常好。\n岂无严霜，先彼长栲。\n寄言青松，斧斤自从。\n子不在山，真节安庸。",
        "dynasty": "宋",
        "collection_info": null
    },
    {
        "uuid": "7d5087a6baade7217f22ecf6ecabbe60",
        "title": "感秋诗  其三",
        "author": "许琮",
        "content": "风起木非，菀焉者歇。\n故乡在念，何以视月。\n众念思归，鸟情望碧。\n嗷嗷鸣雁，集彼中泽。\n我独伊何，罗此网罗。\n父兮母兮，生我实多。",
        "dynasty": "宋",
        "collection_info": null
    },
    {
        "uuid": "a41973cdab9637885984dd1bf1bbfbd8",
        "title": "渌水词",
        "author": "许琮",
        "content": "绿草迴波漾青草，鹧鸪声紧连枝老。\n苔阴欲上帘影低，鸟语催人天未晓。\n晓起轻寒奈薄罗，风前缕带不胜波。\n练裙香动竹叶小，玉燕斜簪雾色多。\n雾色花光镜裏过，年年歌吹復如何。\n妾身不及桃花叶，犹逐轻风渡隔河。",
        "dynasty": "宋",
        "collection_info": null
    },
    {
        "uuid": "f0b10795a961d5d09a84760b95a24cc6",
        "title": "忆远曲",
        "author": "许琮",
        "content": "露下花寒香不起，单罗轻薄如秋水。\n梧桐声定金铺关，长看对月青天闲。\n泪眼看春不知处，杨花化作浮萍去。\n可怜环佩参差光，采莲独自艷南塘。\n菖薄如剑南塘曲，乱割波文碎空绿。\n今夜音书欲寄君，莫教疑杀鲤鱼羣。",
        "dynasty": "宋",
        "collection_info": null
    },
    {
        "uuid": "93a2d95e32e040bce9e95f22b7d77a33",
        "title": "山中怀故人",
        "author": "许琮",
        "content": "欢多清景略，会数别离轻。\n病骨无人问，空山正月明。\n落花怀旧韵，鸣鸟感新晴。\n再看思君处，流泉石上平。",
        "dynasty": "宋",
        "collection_info": null
    },
    {
        "uuid": "f3392e2c8690e20b08ba93c9808f73a3",
        "title": "连雨有感  其一",
        "author": "许琮",
        "content": "酒醒雨声至，新欢不可寻。\n美人惟草色，故国听歌声。\n日月何处尽，荆榛连夜深。\n开门谢天末，从此罢登临。",
        "dynasty": "宋",
        "collection_info": null
    },
    {
        "uuid": "0a34220d81546f1dc711436dc965fee4",
        "title": "连雨有感  其二",
        "author": "许琮",
        "content": "草长城南地，愁人看自深。\n白云偏向泪，青鬓独惊心。\n久病畏阴湿，家中厌苦吟。\n今宵酒不尽，应有杜鹃声。",
        "dynasty": "宋",
        "collection_info": null
    },
    {
        "uuid": "0b99416aecd6332ccdc2d8f0c98863d0",
        "title": "江上对月",
        "author": "许琮",
        "content": "今夜江边月，光辉分外明。\n一轮悬碧汉，百里见山城。\n岸岸花添白，层层浪转青。\n遥怜闺阁裏，相对重离情。",
        "dynasty": "宋",
        "collection_info": null
    },
    {
        "uuid": "45e70578abb3d93bb7b7c88a989a1728",
        "title": "夜宿祥符寺晓钟有感",
        "author": "许琮",
        "content": "一枕松风入夜寒，晓窗残月隔帘看。\n梦回竹榻闻钟后，怅绝浮生出世难。\n还念将军能舍宅，何妨陶令未之官。\n此身合向山中住，丘壑由来号易安。",
        "dynasty": "宋",
        "collection_info": null
    },
    {
        "uuid": "8be9b4e001b1352f60b69e0455fba323",
        "title": "阻风渡头见杨柳",
        "author": "许琮",
        "content": "古渡疎杨数树青，孤村细草冻还醒。\n风光直欲催头白，樽酒何人肯放停。\n小院腰肢今寂寂，天涯魂梦几冥冥。\n闺中莫道长相忆，客路悲风彻夜听。",
        "dynasty": "宋",
        "collection_info": null
    },
    {
        "uuid": "99238e956febc32397449c8ee90026c7",
        "title": "云山阁",
        "author": "许琮",
        "content": "云山依旧接清秋，高阁荒榛怅旧游。\n二十四桥何处所，西风吹尽白苹洲。",
        "dynasty": "宋",
        "collection_info": null
    },
    {
        "uuid": "2dd35452c56f900249f5c2fc9629ad1b",
        "title": "隋堤用罗昭谏韵",
        "author": "许琮",
        "content": "万树青青入望遥，行人犹自说隋朝。\n啼鶑不管繁华歇，还带春风上柳条。",
        "dynasty": "宋",
        "collection_info": null
    },
    {
        "uuid": "74efdcbe980c658244fea8b7e22df144",
        "title": "感旧  其一",
        "author": "许琮",
        "content": "捲帘新月在帘鈎，花气同风过小楼。\n为忆昨宵灯下事，不将红烛照梳头。",
        "dynasty": "宋",
        "collection_info": null
    },
    {
        "uuid": "bab2a81b89f7a2ac48c58acf47f63ca1",
        "title": "感旧  其二",
        "author": "许琮",
        "content": "闲窗落叶挂虫丝，坐久还疑是旧时。\n记得栏桿垂手处，梅花明月第三枝。",
        "dynasty": "宋",
        "collection_info": null
    }
]