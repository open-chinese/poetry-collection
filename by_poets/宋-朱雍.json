[
    {
        "uuid": "735545bb282d7c46b3f0b1fd16e6cfa1",
        "title": "如梦令 池上数枝开遍",
        "author": "朱雍",
        "content": "池上数枝开遍。\n临水幽香清浅。\n楼上欲黄昏，吹彻一声晴管。\n零乱。\n零乱。\n衣上残英都满。",
        "dynasty": "宋",
        "collection_info": null
    },
    {
        "uuid": "00ffbfded0b977a42ee5d14eea08fe64",
        "title": "生查子 帘栊月上时",
        "author": "朱雍",
        "content": "帘栊月上时，寂寞东风里。\n又是立黄昏，梅影临窗绮。\n玉梅清夜寒，梦断还无寐。\n晓角一声残，吹彻人千里。",
        "dynasty": "宋",
        "collection_info": null
    },
    {
        "uuid": "0d95ac3a1cb68c78791b8e4503b5627e",
        "title": "点绛唇 轻艳盈盈",
        "author": "朱雍",
        "content": "轻艳盈盈，相逢曾向寒溪路。\n惜飘零处。\n无计禁春雨。\n素影参差，人在琼城步。\n危阑暮。\n年光催度。\n特地香风住。",
        "dynasty": "宋",
        "collection_info": null
    },
    {
        "uuid": "2034342321cfc851ba0da50071fd252f",
        "title": "浣溪沙 残日凭阑目断霞",
        "author": "朱雍",
        "content": "残日凭阑目断霞。\n寒林人静每归鸦。\n小梅春早压群花。\n一槛风声清玉管，数枝月影到窗纱。\n隔帘时度暗香些。",
        "dynasty": "宋",
        "collection_info": null
    },
    {
        "uuid": "18fa1553b577125d3836ec3c502f5055",
        "title": "谒金门 春太早",
        "author": "朱雍",
        "content": "春太早。\n十二玉楼初晓。\n半额试妆深院悄。\n相逢何草草。\n临水幽香缥缈。\n彷佛淡妆窥照。\n恰值日边人未到。\n纷纷萦古道。",
        "dynasty": "宋",
        "collection_info": null
    },
    {
        "uuid": "0f21145a3c896e61d08ae14031db995e",
        "title": "好事近 春事为谁来",
        "author": "朱雍",
        "content": "春事为谁来，枝上半留残雪。\n恰近小园香径，对霜林寒月。\n危阑凄断笛声长，吹到偏呜咽。\n最好短亭归路，有行人先折。",
        "dynasty": "宋",
        "collection_info": null
    },
    {
        "uuid": "203acb2013e52f24a808d883776a59e5",
        "title": "清平乐 雪开瑶径",
        "author": "朱雍",
        "content": "雪开瑶径。\n素蕊迎春影。\n楼上玉声三弄定。\n无奈幽香翻阵。\n凌晨不事铅华。\n化工却付春花。\n流水残阳江上，清随月色低斜。",
        "dynasty": "宋",
        "collection_info": null
    },
    {
        "uuid": "f348de1c77c6f259c69138f336a2f730",
        "title": "忆秦娥 风萧萧",
        "author": "朱雍",
        "content": "风萧萧。\n驿亭春信期春潮。\n期春潮。\n黄昏浮动，谁在江皋。\n碧云冉冉横溪桥。\n琼车未至馀香飘。\n馀香飘。\n一帘疏影，月在花梢。",
        "dynasty": "宋",
        "collection_info": null
    },
    {
        "uuid": "f2469fbab5f262819c1b8ab7d61511a8",
        "title": "亭前柳 拜月南楼上",
        "author": "朱雍",
        "content": "拜月南楼上，面婵娟、恰对新妆。\n谁凭阑干处，笛声长。\n追往事，遍凄凉。\n看素质、临风消瘦尽，粉痕轻、依旧真香。\n潇洒春尘境，过横塘。\n度清影，在回廊。",
        "dynasty": "宋",
        "collection_info": null
    },
    {
        "uuid": "ccc040ef56332a7e81bba9eba1f717d2",
        "title": "亭前柳 伫立东风里",
        "author": "朱雍",
        "content": "伫立东风里，放纤手、净试梅妆。\n眉晕轻轻画，远山长。\n添新恨，更凄凉。\n尝忆得、驿亭人别后，寻春去、尽是幽香。\n归路临清浅，在寒塘。\n同水月，照虚廊。",
        "dynasty": "宋",
        "collection_info": null
    },
    {
        "uuid": "d658fb666413bb7053128a3b478f0d3c",
        "title": "亭前柳 养就玄霜圃",
        "author": "朱雍",
        "content": "养就玄霜圃，问东君、曾放瑶英。\n回首蓝桥路，遍琼城。\n横斜影，照人明。\n飘香信、玉溪仙佩晚，同新月、步入西清。\n冰质枝头袅，更轻盈。\n分春色，赠双成。",
        "dynasty": "宋",
        "collection_info": null
    },
    {
        "uuid": "aecfdf3a0e9d24e1af12adc591ed2197",
        "title": "十二时慢 粉痕轻、谢池泛玉",
        "author": "朱雍",
        "content": "粉痕轻、谢池泛玉，波暖琉璃初暖。\n睹靓芳、尘冥春浦，水曲漪生遥岸。\n麝气柔、云容影淡，正日边寒浅。\n闲院寂，幽管声中，万感并生，心事曾陪琼宴。\n春暗南枝依旧，但得当时缱绻。\n昼永乱英，缤纷解佩，映人轻盈面。\n香暗酒醒处，年年共副良愿。",
        "dynasty": "宋",
        "collection_info": null
    },
    {
        "uuid": "e9e8cead08349c4c05ab79b60be719a5",
        "title": "塞孤 雪江明",
        "author": "朱雍",
        "content": "雪江明，练静波声歇。\n玉浦梅英初发。\n隐隐瑶林堪乍别。\n琼路冷，云阶滑。\n寒枝晚、已黄昏，铺碎影、留新月。\n向亭皋、一任风冽。\n歌起郢曲时，目断秦城阙。\n远道冰车清彻。\n追念酥妆凝望切。\n淡伫迎佳节。\n应暗想、日边人，聊寄与、同欢悦。\n劝清尊、忍负盟设。",
        "dynasty": "宋",
        "collection_info": null
    },
    {
        "uuid": "e4f8f8d929580b6ae3e066e48e027633",
        "title": "八声甘州 听琤琤漏永",
        "author": "朱雍",
        "content": "听琤琤漏永，洗银林、梅英半寒收。\n正蟾辉舒粉，云容缕色，切近妆楼。\n人在东风伫立，悄悄独凝眸。\n多少横斜影，萦绕江流。\n只有清香暗度，堕髻簪珥玉，曾赋清游。\n认瑶车冰辙，佳致肯延留。\n指蓬山、青砂初转，望沧溟、羽佩一同舟。\n仙娥许，酒渑与我，消尽春愁。",
        "dynasty": "宋",
        "collection_info": null
    },
    {
        "uuid": "d27ff6727890787f182b2fb9928f1fb5",
        "title": "迷神引 白玉楼高云光绕",
        "author": "朱雍",
        "content": "白玉楼高云光绕。\n望极新蟾同照。\n前村暮雪，霁梅林道。\n涧风平，波声渺。\n喜登眺。\n疏影寒枝颤，太春早。\n临水凝清浅，靓妆巧。\n瘦体伤离，向此萦怀抱。\n觉璧华轻，冰痕小。\n倦听塞管，转呜咽，令人老。\n素光回，长亭静，无尘到。\n烟锁横塘暖，香径悄。\n飞英难拘束，任春晓。",
        "dynasty": "宋",
        "collection_info": null
    },
    {
        "uuid": "dd9e75a44f24de48d14d71bef960b1bb",
        "title": "瑶台第一层 西母池边宴罢",
        "author": "朱雍",
        "content": "西母池边宴罢，赠南真、步玉霄。\n绪风和扇，冰华发秀，雪质孤高。\n汉陂澄练影，问是谁、独立江皋。\n便凝望，认壶中圭璧，天上琼瑶。\n清标。\n曾陪胜赏，坐忘愁解使尘销。\n况双成、与乳丹点染，都付香梢。\n寿妆酥冷，郢韵佩举，麝卷云绡。\n乐逍遥。\n□凤凰台畔，忆取吹箫。",
        "dynasty": "宋",
        "collection_info": null
    },
    {
        "uuid": "0a1d4e0cbc02ecb468f6698d0d7ddbc0",
        "title": "西平乐 夜色娟娟皎月",
        "author": "朱雍",
        "content": "夜色娟娟皎月，梅玉供春绪。\n不使铅华点缀，超出精神淡伫。\n休妒残英如雨。\n清香眷恋，只恐随风满路。\n散无数。\n江亭暮。\n鸣佩语。\n正值忽忽乍别，天远瑶池缟毂，好趁飞琼去。\n忍孤负、瑶台伴侣。\n琼肌瘦尽，庾岭零落，空怅望、动情处。\n画角哀时暗度。\n参横向晓，吹入深沈院宇。",
        "dynasty": "宋",
        "collection_info": null
    },
    {
        "uuid": "4701ba9c267a8a3721c394ad70de1ac8",
        "title": "梅花引 梅亭别",
        "author": "朱雍",
        "content": "梅亭别。\n梅亭别。\n梅亭回首都如雪。\n粉融融。\n月蒙蒙。\n月上小车，归去小楼空。\n当时曾傅新妆薄。\n而今一任花零落。\n朝随风。\n朝随风。\n竹外孤根，犹与幽径通。\n长相忆。\n无消息。\n庾岭沈沈云暗碧。\n玉痕惊。\n对离情。\n无奈水遥天阔、隔琼城。\n年来素袂香不灭。\n此心无限凭谁说。\n夜绵绵。\n路漫漫。\n愁听枕前，吹彻笛声寒。",
        "dynasty": "宋",
        "collection_info": null
    },
    {
        "uuid": "26382bd162e0de43f8647f7702a1ad0e",
        "title": "笛家弄・笛家 瓖质仙姿",
        "author": "朱雍",
        "content": "瓖质仙姿，缟袂清格，天然疏秀。\n静轩烟锁黄昏后。\n影瘦零乱，艳冷珑璁，雪肌莹暖，冰枝萦绣。\n更赋风流，几番攀赠，细拈香盈手。\n与东君、叙暌远，脉脉两情有旧。\n立久。\n阆苑凝夕，瑶窗淡月，百琲寻芳，醉玉谈群，千锺酹酒。\n向此，是处难忘瘦花，送远何劳垂柳。\n忍听高楼，笛声凄断，乐事人非偶。\n空馀恨，惹幽香不灭，尚沾春袖。",
        "dynasty": "宋",
        "collection_info": null
    },
    {
        "uuid": "fc06b8c47be6c9d0e352a9f915096532",
        "title": "玉女摇仙佩 灰飞嶰谷",
        "author": "朱雍",
        "content": "灰飞嶰谷，佩解江干，庾岭寒轻梅瘦。\n水面吞蟾，山光暗斗。\n物色盈枝依旧。\n凭暖危阑久。\n有清香旖旎，却沾襟袖。\n赋情□、窥人艳冷，更是殷勤，忍重回首。\n谁知道，春归院落，缤纷雪飞鸳甃。\n须谢化机爱惜，碎璧铺酥，肯把飞英僝僽。\n念念瑶珂，乘飙烟浦，送别犹携纤手。\n馥郁盈芳酒。\n临妆罢、一点眉峰伤皱。\n又只恐、□收梦断，管凄风怨，晓催银漏。\n残金兽。\n参横月堕归时候。",
        "dynasty": "宋",
        "collection_info": null
    }
]