[
    {
        "title": "王官谷十咏 竹径",
        "author": "俞充",
        "content": "入谷修竹密，苍翠连前山。\n车马迹不到，鷄犬音亦闻。\n蔽日清影合，迎风碎声寒。\n渐近居士庐，溪水流潺潺。",
        "dynasty": "宋",
        "collection_info": null
    },
    {
        "title": "王官谷十咏 贻溪",
        "author": "俞充",
        "content": "濯缨溪流上，清心共澄澈。\n人存鱼自跃，人亡鱼亦竭。\n此意虽冥冥，可与仁者说。\n遣音竞谁继，十里闲风月。",
        "dynasty": "宋",
        "collection_info": null
    },
    {
        "title": "王官谷十咏 休休亭",
        "author": "俞充",
        "content": "洗耳谢市朝，构亭得余址。\n三径草长深，一毫尘不起。\n支肘看青山，引鹤听流水。\n独有爱君心，时时拟纶旨。",
        "dynasty": "宋",
        "collection_info": null
    },
    {
        "title": "王官谷十咏 表圣影堂",
        "author": "俞充",
        "content": "事去惟山存，遣祠临水曲。\n峻节凌雪霜，英颜莹冰玉。\n至今崖壁间，尚耐尘埃辱。\n清风满林泉，千戴仰高躅。",
        "dynasty": "宋",
        "collection_info": null
    },
    {
        "title": "王官谷十咏 天柱峰",
        "author": "俞充",
        "content": "擎天有八柱，是峰居其一。\n根蟠地轴壮，群山俯为硕。\n共工触不折，万古耸崒嵂。\n幽人步绝顶，引手攀星日。",
        "dynasty": "宋",
        "collection_info": null
    },
    {
        "title": "王官谷十咏 莹心亭",
        "author": "俞充",
        "content": "野老传此水，源与洪河透。\n潺潺浩难穷，雨雹洒晴昼。\n岩头白龙挂，滩前寒玉漱。\n不见莹心人，客衣冷如沤。",
        "dynasty": "宋",
        "collection_info": null
    },
    {
        "title": "王官谷十咏 双人石",
        "author": "俞充",
        "content": "屹立高峰东，峭直如昔贤。\n夷齐耻周食，巢由傲尧天。\n不畏风霜侵，所依松柏坚。\n五老静相对，森森莫知年。",
        "dynasty": "宋",
        "collection_info": null
    },
    {
        "title": "王官谷十咏 司空氏旧居",
        "author": "俞充",
        "content": "孤鹤去不还，云间犬空吠。\n犹闻溪鸟衙，尚有里人爱。\n岩花无开落，世事几兴废。\n我乘幽兴来，静邀秋月对。",
        "dynasty": "宋",
        "collection_info": null
    },
    {
        "title": "王官谷十咏 石砚",
        "author": "俞充",
        "content": "尝读表圣诗，云是秦王成。\n悯时着密史，对此潜经营。\n新雨净如洗，乱苔生復平。\n应误山中客，浪近翰墨名。",
        "dynasty": "宋",
        "collection_info": null
    },
    {
        "title": "王官谷十咏 机硙",
        "author": "俞充",
        "content": "谁凿浑沌死，智者争出力。\n悠悠蚁在磨，双轮转何极。\n机心连机械，随流还不息。\n莫笑抱瓮翁，终日亦饱食。",
        "dynasty": "宋",
        "collection_info": null
    },
    {
        "title": "贻溪怀古十篇 濯缨亭",
        "author": "俞充",
        "content": "皎皎居士缨，岂有尘可濯。\n爱兹沧浪清，偶以斯名记。\n转谷群鸽归，衢岸游鱼跃。\n檐头碧梧枝，秋来垂影薄。",
        "dynasty": "宋",
        "collection_info": null
    },
    {
        "title": "贻溪怀古十篇 览照亭",
        "author": "俞充",
        "content": "杖藜高山头，历览众景会。\n泰摹屹若屏，黄河泻如带。\n幽怀逐冥鸿，万事寄天籁。\n不见玉京春，荒烟起萧艾。",
        "dynasty": "宋",
        "collection_info": null
    },
    {
        "title": "贻溪怀古十篇 三诏堂",
        "author": "俞充",
        "content": "猛虎正横行，孤猿发长啸。\n名高世人间，三枉鹤书诏。\n借笏趋朝参，天意独难料。\n咫尺首阳山，清光静相照。",
        "dynasty": "宋",
        "collection_info": null
    },
    {
        "title": "贻溪怀古十篇 莹心亭",
        "author": "俞充",
        "content": "妖氛满世间，莹心兹得地。\n瀑布岩前飞，势猛鸥乌避。\n洗涤无纤尘，澄虚全浩气。\n清风林表来，千载有余意。",
        "dynasty": "宋",
        "collection_info": null
    },
    {
        "title": "贻溪怀古十篇 九籥室",
        "author": "俞充",
        "content": "仙术秘丹经，昔人藏九籥。\n幽栖白云根，保此一炉药。\n吟残深雨来，梦断岩花落。\n万虑正坐忘，未能看舞鹤。",
        "dynasty": "宋",
        "collection_info": null
    },
    {
        "title": "贻溪怀古十篇 修史亭",
        "author": "俞充",
        "content": "吁哉土德衰，群奸恣蟊贼。\n欲加萧斧诛，修史乃其职。\n谁知深山中，法若春秋直。\n俄惊济阴变，绝笔幽岩侧。",
        "dynasty": "宋",
        "collection_info": null
    },
    {
        "title": "贻溪怀古十篇 拟纶亭",
        "author": "俞充",
        "content": "大厦不可扶，诰命已云绝。\n老臣坐深林，有泪化为血。\n拟成丝纶言，救世心独切。\n溪流今尚清，夜夜澄孤月。",
        "dynasty": "宋",
        "collection_info": null
    },
    {
        "title": "贻溪怀古十篇 挂鹤台",
        "author": "俞充",
        "content": "污俗正朋亡，归来卧空谷。\n养鹤不成双，相从守幽独。\n素羽信非群，孤唳杳无续。\n高台委荒榛，追想人如玉。",
        "dynasty": "宋",
        "collection_info": null
    },
    {
        "title": "贻溪怀古十篇 一鸣窗",
        "author": "俞充",
        "content": "天寒松柏青，厩闲骥骥老。\n潇洒竹窗前，超然鸣以道。\n惟有岩上月，时来伴幽讨。\n兹意不可忘，还将拾残稿。",
        "dynasty": "宋",
        "collection_info": null
    },
    {
        "title": "贻溪怀古十篇 东渠亭",
        "author": "俞充",
        "content": "二渠日夜流，利厚争所起。\n先生坐东亭，立法书在纸。\n老农到今守，后来谁敢毁。\n斯人不可见，空听竹间水。",
        "dynasty": "宋",
        "collection_info": null
    },
    {
        "title": "送灵岩法师",
        "author": "俞充",
        "content": "战士长戈赴荔原，谋臣献策庙堂间。\n吾师倜傥浮屠隐，不事王侯事经论。\n两街推许住灵岩，百鸟衔花待师□。\n清风一振海潮音，旷劫曾蒙祖师印。\n穷秋别我欲何言，珍重详师指一弹。",
        "dynasty": "宋",
        "collection_info": null
    }
]