[
    {
        "uuid": "2476ca75082ce9a62ea10581300a0026",
        "title": "重九席上观金铃菊",
        "author": "韩亿",
        "content": "黄金缀菊铃，兖地独驰名。\n细蘂浮杯雅，香筩贮露清。\n风休沈夜警，雨碎入寒声。\n自此传仙种，秋芳冠玉京。",
        "dynasty": "宋",
        "collection_info": null
    },
    {
        "uuid": "34610a341f6611ab85d50f02cdd41e81",
        "title": "和崔象之紫菊",
        "author": "韩亿",
        "content": "紫菊披香碎晓霞，年年霜晚赏奇葩。\n嘉名自合开仙府，丽色何妨夺锦砂。\n雨径萧疏凌藓晕，露丛芬馥敌兰芽。\n孤标只取当筵重，不似寻常泛酒花。",
        "dynasty": "宋",
        "collection_info": null
    },
    {
        "uuid": "b77eb3ea0930461618b96a629facf433",
        "title": "洋州",
        "author": "韩亿",
        "content": "梁州邻左右洋川，气候融融别是天。\n地僻过冬稀见雁，箐深初夏已闻蝉。\n乡风与蜀微相似，驿路见秦旧接连。\n骆谷转山围境内，汉江奔浪绕城边。\n展开步障蘩花地，画出棋枰早稻田。\n远寺径危攒迸笋，后园池冷软飞泉。\n秋深满院芭蕉雨，晚色临轩薜荔烟。\n南浦采蒲当凛冽，西溪踏石向暄妍。\n夕阳道观鸣钟鼓，夜月人家奏管絃。\n杨柳影中沽酒市，芰荷香裏钓鱼船。\n珍禽听久名难辨，新果尝余味更全。\n野渡潮平分浅濑，羣楼云散露高巅。\n喧阗鼓吹迎神社，狼籍杯盘送客筵。\n慈竹清筠霜斗腻，海棠堆艷火争燃。\n苍崖险峻应藏虎，碧洞阴深恐隠僊。\n妓女从游持翠盖，士流寻胜擘香笺。\n戚姬庙宇青芜没，和相诗碑绿藓沿。\n三县俗淳宜静理，两衙事简可閒眠。\n纷华度岁他乡外，幽趣终朝在眼前。\n不为近颁明诏下，及瓜情愿满三年。",
        "dynasty": "宋",
        "collection_info": null
    }
]