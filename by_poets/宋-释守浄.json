[
    {
        "uuid": "a8d5b0cb4bc8ede7d20f3429fadb8d75",
        "title": "偈二十七首  其一",
        "author": "释守浄",
        "content": "定光金地遥招手，智者江陵暗点头。\n已是白云千万里，那堪于此未知休。",
        "dynasty": "宋",
        "collection_info": null
    },
    {
        "uuid": "8ce5231007fd61265434b968abbe25ba",
        "title": "偈二十七首  其二",
        "author": "释守浄",
        "content": "谈玄说妙，撒屎撒尿。\n行棒行喝，将盐止渴。\n立主立宾，花擘宗乘。",
        "dynasty": "宋",
        "collection_info": null
    },
    {
        "uuid": "019ff356748af492c5ed3e351f93f340",
        "title": "偈二十七首  其三",
        "author": "释守浄",
        "content": "传来铁钵盛猫饭，摩衲袈裟入墨盆。\n祖翁活计都坏了，不知将底付儿孙。",
        "dynasty": "宋",
        "collection_info": null
    },
    {
        "uuid": "47a9f8e53a586e39c5d97539a5e62737",
        "title": "偈二十七首  其四",
        "author": "释守浄",
        "content": "堂前露柱久怀胎，长下婴儿颇俊哉。\n未解语言先作赋，一操直取状元来。",
        "dynasty": "宋",
        "collection_info": null
    },
    {
        "uuid": "37c12887595760fadb3667f3612efa29",
        "title": "偈二十七首  其五",
        "author": "释守浄",
        "content": "文殊普贤谈理事，临济德山行棒喝。\n东禅一觉到天明，偏爱风从凉处发。",
        "dynasty": "宋",
        "collection_info": null
    },
    {
        "uuid": "c66e643f1f369148b04746c11b21a650",
        "title": "偈二十七首  其六",
        "author": "释守浄",
        "content": "一念得心，顿超三界。\n得无所得，贪瞋烂坏。\n野草閒花满地愁，将军战马今何在。",
        "dynasty": "宋",
        "collection_info": null
    },
    {
        "uuid": "91a38ed8d79e88e76cf736189753bb8c",
        "title": "偈二十七首  其七",
        "author": "释守浄",
        "content": "九夏炎炎火热，木人汗流不辍。\n夜来一雨便凉，莫道山僧不说。",
        "dynasty": "宋",
        "collection_info": null
    },
    {
        "uuid": "612876c344f6a317e4d561a5f341a4de",
        "title": "偈二十七首  其八",
        "author": "释守浄",
        "content": "正炊折脚铛安隐，无奈公文抵死催。\n硬把死蛇头不得，随时之义大矣哉。",
        "dynasty": "宋",
        "collection_info": null
    },
    {
        "uuid": "3ef360f8e7a46484be85764b9dd83786",
        "title": "偈二十七首  其九",
        "author": "释守浄",
        "content": "大兄杜口毗耶，小兄掩室摩竭。\n恰好和我三人，大家证龟作鳖。",
        "dynasty": "宋",
        "collection_info": null
    },
    {
        "uuid": "de932c28e6fb7f0c1b1849c34c17bd75",
        "title": "偈二十七首  其一○",
        "author": "释守浄",
        "content": "石门深且幽，好住不肯住。\n翻身入城隍，却向闹市去。\n闹浩浩处冷湫湫，冷湫湫处看杨州。\n四五百条花柳巷，二三千处管絃楼。",
        "dynasty": "宋",
        "collection_info": null
    },
    {
        "uuid": "5225fdba11f30c743899afc0f16e47dc",
        "title": "偈二十七首  其一一",
        "author": "释守浄",
        "content": "慧不厌修，福不厌作。\n福慧双收，如虎戴角。\n作既无作，修亦无修。\n青山绿水，短棹孤舟。\n格外之谈，迥出常流。",
        "dynasty": "宋",
        "collection_info": null
    },
    {
        "uuid": "2d91184d426bc9ce22ea74133d35b6e3",
        "title": "偈二十七首  其一二",
        "author": "释守浄",
        "content": "不用立雪庭下，不用断臂师前。\n须信当人分上，已与佛祖齐肩。\n会得朝打八百，不会暮打三千。",
        "dynasty": "宋",
        "collection_info": null
    },
    {
        "uuid": "0ed23606056ddb18b2b238f8cfaede27",
        "title": "偈二十七首  其一三",
        "author": "释守浄",
        "content": "瞿昙鼓动三寸舌，四十九年无法说。\n达磨不立一字脚，列派分枝无处着。\n青山不锁长飞势，沧海合知来处高。",
        "dynasty": "宋",
        "collection_info": null
    },
    {
        "uuid": "ff83c051ea70c1fb6766b0c5e63d372c",
        "title": "偈二十七首  其一四",
        "author": "释守浄",
        "content": "念念舍离诸恶趣，心心克取佛菩提。\n取舍二途如脱得，永嘉元不识曹溪。",
        "dynasty": "宋",
        "collection_info": null
    },
    {
        "uuid": "267b4ca4e7a32a07d07e6c715065fcdf",
        "title": "偈二十七首  其一五",
        "author": "释守浄",
        "content": "佛祖顶𩕳上，有破天大路。\n未透生死关，如何敢进步。\n不进步，大千没遮护。\n一句绝言诠，那咤擎铁柱。",
        "dynasty": "宋",
        "collection_info": null
    },
    {
        "uuid": "c515ee3a1dba8fb7bde5c0a877ee8b33",
        "title": "偈二十七首  其一六",
        "author": "释守浄",
        "content": "流水下山非有意，片云归洞本无心。\n人生若得如云水，铁树开花遍界春。",
        "dynasty": "宋",
        "collection_info": null
    },
    {
        "uuid": "5fabf65170a848ddfb72e0938e70088d",
        "title": "偈二十七首  其一七",
        "author": "释守浄",
        "content": "我有折脚铛，三子共提掇。\n一着一着高，一步一步阔。\n从此活业兴，清风动寥泬。\n夜半放乌鸡，头上一点雪。",
        "dynasty": "宋",
        "collection_info": null
    },
    {
        "uuid": "000653df907703396694c76665d026eb",
        "title": "偈二十七首  其一八",
        "author": "释守浄",
        "content": "今朝十二，鼓声动地。\n云水上来，讨甚巴鼻。\n直饶天雨四花，争似归堂打睡。",
        "dynasty": "宋",
        "collection_info": null
    },
    {
        "uuid": "d88364a582e729c354bfb719a78f3db4",
        "title": "偈二十七首  其一九",
        "author": "释守浄",
        "content": "达磨不来东土，二祖不往西天。\n老卢不识五祖，谁云夜半衣传。",
        "dynasty": "宋",
        "collection_info": null
    },
    {
        "uuid": "ae77fc7d259ce20847ae27b872d81c46",
        "title": "偈二十七首  其二○",
        "author": "释守浄",
        "content": "日日波波走，夜夜不曾停。\n走到岁穷夜，依旧定盘星。",
        "dynasty": "宋",
        "collection_info": null
    },
    {
        "uuid": "ca085a1250283abaa30aa99655e3f991",
        "title": "偈二十七首  其二一",
        "author": "释守浄",
        "content": "三十六旬穷此夕，定盘星上转风车。\n放开结角罗纹处，须信风流出当家。",
        "dynasty": "宋",
        "collection_info": null
    },
    {
        "uuid": "5cac385ed2e066b45afd9d767b5f7d1d",
        "title": "偈二十七首  其二二",
        "author": "释守浄",
        "content": "我有懒庵兄，夤缘真有在。\n从东復过西，两处成交代。\n去矣无遗恨，所欠唯睡债。\n难忘手足情，特来为渠赛。",
        "dynasty": "宋",
        "collection_info": null
    },
    {
        "uuid": "a6e6c64d21f206feb7a6dcf2347ad6f8",
        "title": "偈二十七首  其二三",
        "author": "释守浄",
        "content": "常州有，福州无，江风作恶浪花粗。\n不用刻舟徒记剑，片帆已过洞庭湖。",
        "dynasty": "宋",
        "collection_info": null
    },
    {
        "uuid": "db6bfc84c43624196a626cd76c8ba10c",
        "title": "偈二十七首  其二四",
        "author": "释守浄",
        "content": "三分光阴二早过，灵台一点不揩磨。\n贪生逐日区区去，唤不回头争奈何。",
        "dynasty": "宋",
        "collection_info": null
    },
    {
        "uuid": "e469cf54266182fcb24b4e3aa18dc3d0",
        "title": "偈二十七首  其二五",
        "author": "释守浄",
        "content": "一叶落，便知秋，颟顸佛性。\n一尘起，大地收，儱侗真如。\n若是衲僧门下客，不用更踌躇。\n曾向华山图上看，又添潘阆倒骑驴。",
        "dynasty": "宋",
        "collection_info": null
    },
    {
        "uuid": "35cda150899410daedd206f2cad5fd6e",
        "title": "偈二十七首  其二六",
        "author": "释守浄",
        "content": "梦幻空花，六十七年。\n白鸟烟没，秋水连天。",
        "dynasty": "宋",
        "collection_info": null
    },
    {
        "uuid": "de3506251fd70f518db006ee74057adb",
        "title": "偈二十七首  其二七",
        "author": "释守浄",
        "content": "梦幻空花六十七，临行犹自老婆心。\n鸳鸯绣出与人看，谁知元不犯金针。",
        "dynasty": "宋",
        "collection_info": null
    },
    {
        "uuid": "b4f157f65c05f73181579abdabf21ab5",
        "title": "颂古四首  其一",
        "author": "释守浄",
        "content": "析尽尸骸没一些，从兹遍界是那咤。\n直饶见得无纤翳，未免重添眼裏花。",
        "dynasty": "宋",
        "collection_info": null
    },
    {
        "uuid": "f0b631084a759c13c31afa8978e2b467",
        "title": "颂古四首  其二",
        "author": "释守浄",
        "content": "普请开田力已齐，纷纷带水又拖泥。\n展开两手人休问，昨夜三更月落西。",
        "dynasty": "宋",
        "collection_info": null
    },
    {
        "uuid": "d4bed445eed289aba9e3381cc60db6a4",
        "title": "颂古四首  其三",
        "author": "释守浄",
        "content": "不知此土何为验，拈起新罗人草鞋。\n汉祖殿前樊哙怒，鸿门一踏为谁开。",
        "dynasty": "宋",
        "collection_info": null
    },
    {
        "uuid": "8f70e5f2671f74e67e17a23dae1aaa23",
        "title": "颂古四首  其四",
        "author": "释守浄",
        "content": "涅槃偿债更无殊，劈破长沙肘后符。\n一句全提无话会，钱塘八月浪花粗。",
        "dynasty": "宋",
        "collection_info": null
    },
    {
        "uuid": "06e3bac7a611d233db1f3025343d1450",
        "title": "偈三首  其一",
        "author": "释守浄",
        "content": "坐断毗卢顶𩕳，须是没量大人。\n若是没量大人，不坐毗卢顶𩕳。",
        "dynasty": "宋",
        "collection_info": null
    },
    {
        "uuid": "54c4c1884339c809c85fe6a9fa802143",
        "title": "偈三首  其二",
        "author": "释守浄",
        "content": "今朝腊月九，穷汉外边走。\n虽然不还家，却是他好手。\n陋巷不骑金色马，回途却着破襕衫。",
        "dynasty": "宋",
        "collection_info": null
    },
    {
        "uuid": "3a24506254869c5951eb5d2a11fcce0d",
        "title": "偈三首  其三",
        "author": "释守浄",
        "content": "若欲正提纲，直须大地荒。\n欲来衝雪刃，未免露锋铓。",
        "dynasty": "宋",
        "collection_info": null
    },
    {
        "uuid": "36c30b2db76caf4e5b0e87cbdb7accc4",
        "title": "偈一首",
        "author": "释守浄",
        "content": "闭却口，时时说。\n截却舌，无间歇。\n无间歇，最奇绝。\n最奇绝，眼中屑。\n了了了时无可了，玄玄玄处亦须呵。",
        "dynasty": "宋",
        "collection_info": null
    },
    {
        "uuid": "cac7dc0222145a85975a7254fa19da94",
        "title": "颂古",
        "author": "释守浄",
        "content": "比谓拈来伸一问，如何举众尽茫然。\n不因一扑百杂碎，定作人间丑妇寃。",
        "dynasty": "宋",
        "collection_info": null
    },
    {
        "uuid": "9019387bbe94286ced720522de2a8373",
        "title": "调空首座",
        "author": "释守浄",
        "content": "山龟有殻藏头尾，七十二钻不奈何。\n恰似秀峰空首座，嘉招不肯出烟萝。",
        "dynasty": "宋",
        "collection_info": null
    }
]