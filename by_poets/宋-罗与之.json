[
    {
        "uuid": "b8d2b1c40989bd06a355724c5efd1065",
        "title": "短歌行",
        "author": "罗与之",
        "content": "金谷桃李丛，畚插费培植。\n寒冰犹未泮，花叶已薿薿。\n贞松生南山，石老厥土瘠。\n春回气尚浅，生意几欲息。\n东皇本无私，託根异形色。\n曾谓天地功，不及粪壤力。",
        "dynasty": "宋",
        "collection_info": null
    },
    {
        "uuid": "4eff3ec03e019ceb20aa3c2a684e4aa5",
        "title": "寄衣曲  其一",
        "author": "罗与之",
        "content": "忆郎赴边城，几彀秋砧月。\n若无鸿雁蜚，生离即死别。",
        "dynasty": "宋",
        "collection_info": null
    },
    {
        "uuid": "2c80c3a2104ba77a952bcf014ecf93da",
        "title": "寄衣曲  其二",
        "author": "罗与之",
        "content": "愁肠结欲断，边衣犹未成。\n寒窗剪刀落，疑是剑镮声。",
        "dynasty": "宋",
        "collection_info": null
    },
    {
        "uuid": "f745045bccad2be0cb8d2a461a5de91a",
        "title": "寄衣曲  其三",
        "author": "罗与之",
        "content": "此身倘长在，敢恨归无日。\n但愿郎防边，似妾缝衣密。",
        "dynasty": "宋",
        "collection_info": null
    },
    {
        "uuid": "1ac61d9ec0e747549364ee9a47be3b9f",
        "title": "舟次赤壁",
        "author": "罗与之",
        "content": "吴王岘畔泛川流，赤壁矶头半日游。\n胜地空余豪杰迹，扁舟不载古今愁。\n极知风景终无异，莫念天时逝不留。\n伤事伤怀长太息，静看江面没浮沤。",
        "dynasty": "宋",
        "collection_info": null
    },
    {
        "uuid": "4618215e9bf6efbf7e86569bfadae19c",
        "title": "束担",
        "author": "罗与之",
        "content": "束担出荆扉，征尘染敝衣。\n人怜双鬓改，我悟半生非。\n抱璞今谁诉，知音古亦稀。\n寻思无一可，吾道欲安归。",
        "dynasty": "宋",
        "collection_info": null
    },
    {
        "uuid": "146962d18808f2e879c4f608c29889fe",
        "title": "旅思",
        "author": "罗与之",
        "content": "荏苒秋光老，空蒙晓色奇。\n霜严雀语涩，风定雁飞迟。\n旅思荒烟底，乡心野水涯。\n梦归归未得，愁极祗颦眉。",
        "dynasty": "宋",
        "collection_info": null
    },
    {
        "uuid": "9ad811c589005198c993312c701c956b",
        "title": "送春",
        "author": "罗与之",
        "content": "政是风光欲别时，可堪烟外雨丝丝。\n怕看太白余春赋，嫌诵渊明止酒诗。\n昼短拟教持蜡炬，愁深悔不下书帷。\n自知无计能遮道，任作园林隔岁期。",
        "dynasty": "宋",
        "collection_info": null
    },
    {
        "uuid": "1ff201240cb095ed9bde2b6c7315ec4a",
        "title": "黄鹤楼",
        "author": "罗与之",
        "content": "翚飞栋宇据城端，车马尘中得异观。\n双眼莫供淮地阔，一江不尽蜀波寒。\n老仙横笛月亭午，骚客怀乡日欲残。\n独抚遗踪增慨慕，徘徊不忍下层栏。",
        "dynasty": "宋",
        "collection_info": null
    },
    {
        "uuid": "3596c1106d666d98ad9362711aea5818",
        "title": "玉梁道中杂咏  其一",
        "author": "罗与之",
        "content": "一别三会峰，转烛阅半纪。\n山根石上苔，已没旧屐齿。\n摩挲青青松，彼树犹如此。\n睠言枕清流，为洗嚣尘耳。",
        "dynasty": "宋",
        "collection_info": null
    },
    {
        "uuid": "07c396783433399783f180295e7d6035",
        "title": "玉梁道中杂咏  其二",
        "author": "罗与之",
        "content": "清商从西来，剌剌满林坞。\n草木倏变衰，柯叶不相顾。\n昔时翳空云，今作连山雨。\n菊花犹强项，篱边争媚妩。",
        "dynasty": "宋",
        "collection_info": null
    },
    {
        "uuid": "c7913a5cebc3c5486c707236a5e2f94d",
        "title": "玉梁道中杂咏  其三",
        "author": "罗与之",
        "content": "片石能邀人，憇此两足趼。\n忽逢黄冠师，对语白云巘。\n眼中景物饶，恨我蓬荜远。\n踌躇不忍去，泉石倘可剪。",
        "dynasty": "宋",
        "collection_info": null
    },
    {
        "uuid": "7093936670ba40adce564e52b62d65fc",
        "title": "玉梁道中杂咏  其四",
        "author": "罗与之",
        "content": "峭壁围莽苍，荒蹊人削迹。\n时闻芦苇丛，野鸟话岑寂。\n浮生虽有涯，幽讨当无极。\n御风独长啸，此心谢鞿馽。",
        "dynasty": "宋",
        "collection_info": null
    },
    {
        "uuid": "229c46f6d885a35c92cd3fb1dcaba8a6",
        "title": "玉梁道中杂咏  其五",
        "author": "罗与之",
        "content": "晓霜媒薄寒，岩壑失故绿。\n轻飈振槁叶，唱彻阳关曲。\n秋光何足怜，嗟此岁事促。\n愁吟思无聊，日没西山麓。",
        "dynasty": "宋",
        "collection_info": null
    },
    {
        "uuid": "0392f3a14377f865e1acf7017bc20c98",
        "title": "玉梁道中杂咏  其六",
        "author": "罗与之",
        "content": "泠泠涧底泉，破碎山根翠。\n似欲留佳客，曲折二十四。\n我行无定止，蜡屐信所诣。\n偶来倏舍去，乘兴聊復尔。",
        "dynasty": "宋",
        "collection_info": null
    },
    {
        "uuid": "b2a331609c518cbf069c82aeacb85fda",
        "title": "玉梁道中杂咏  其七",
        "author": "罗与之",
        "content": "支枕郁木山，月色莹如洗。\n林幽枕席清，景胜魂梦伟。\n丁当鸟忽啼，令我惊欲起。\n金丹事可期，永愿供薪水。",
        "dynasty": "宋",
        "collection_info": null
    },
    {
        "uuid": "2e93e09797d4a00004492a6e0c3d826c",
        "title": "玉梁道中杂咏  其八",
        "author": "罗与之",
        "content": "干坤扫阴霾，晴色敞幽谷。\n山川荐秋容，奇秀若可椟。\n千岩寄一筇，万里付双目。\n行行翠烟中，日与清景逐。",
        "dynasty": "宋",
        "collection_info": null
    },
    {
        "uuid": "f185b896f0dceeaa3856773a080618a7",
        "title": "玉梁道中杂咏  其九",
        "author": "罗与之",
        "content": "蒙鸿玉梁境，缥缈云霞仙。\n月坛白云洞，遗址空依然。\n千年唯乱石，蹲踞秋山烟。\n徘徊莫可觅，酌尽丹井泉。",
        "dynasty": "宋",
        "collection_info": null
    },
    {
        "uuid": "e70a9bf93dba1a4bb2add61e2e385450",
        "title": "玉梁道中杂咏  其一○",
        "author": "罗与之",
        "content": "尘坌不可耐，飘然入林垧。\n稍觉道心胜，渐至诗脾清。\n静极生孤愁，耿耿难为情。\n喧寂两莫惬，吾意何由平。",
        "dynasty": "宋",
        "collection_info": null
    },
    {
        "uuid": "60a65f38b8280cb5f2a3e287418c3c98",
        "title": "春残",
        "author": "罗与之",
        "content": "林端啼鴂损年芳，洞口空怜野水香。\n人与落英兼寂寞，蝶随飞絮两彷徨。\n不因花事荣枯易，未觉春工代谢忙。\n却爱晚来风日暖，绿阴十丈漾横塘。",
        "dynasty": "宋",
        "collection_info": null
    },
    {
        "uuid": "a833a65b646e9877de7b9a273fc6359f",
        "title": "绝知",
        "author": "罗与之",
        "content": "羁旅日骚骚，人间事若毛。\n绝知操笔误，深羡把犁高。\n百岁纔能几，终朝强作劳。\n虚名竟何益，肯把换蒲萄。",
        "dynasty": "宋",
        "collection_info": null
    },
    {
        "uuid": "3ba998c88a0906d261268806ecbfbfa8",
        "title": "登玉笥山投龙洞",
        "author": "罗与之",
        "content": "扪萝入幽谷，眼界益峥嵘。\n石壁断人迹，泉流间鸟鸣。\n日高云未散，秋晚草犹荣。\n坐久无归意，悠然世念轻。",
        "dynasty": "宋",
        "collection_info": null
    },
    {
        "uuid": "9af8f2787860763f5316de3c23cda8c6",
        "title": "闲立",
        "author": "罗与之",
        "content": "晚来闲立小溪边，看彻遥峰入紫烟。\n四壁尽堪供我隠，一寒未至乞人怜。\n功名不与樽前事，时序宁知局上迁。\n可笑区区当世士，满怀冰炭苦相煎。",
        "dynasty": "宋",
        "collection_info": null
    },
    {
        "uuid": "c7a4869fc85c119b751d6f69135d7653",
        "title": "下第西归  其一",
        "author": "罗与之",
        "content": "抛却银袍制芰荷，春风一曲紫芝歌。\n古来至宝多横道，何事荆山泣卞和。",
        "dynasty": "宋",
        "collection_info": null
    },
    {
        "uuid": "a375ec552db9ecacfad742d84c939188",
        "title": "下第西归  其二",
        "author": "罗与之",
        "content": "才难济世甘避世，心不怨天唯乐天。\n林下山间深密处，曲肱饮水兴悠然。",
        "dynasty": "宋",
        "collection_info": null
    },
    {
        "uuid": "adf0f62537e5e5f6c308cd5235efe4b5",
        "title": "江行阻风小市",
        "author": "罗与之",
        "content": "弭棹黄芦外，江云绕柂牙。\n寒深身轸粟，风急浪生花。\n日暮人收市，年穷客念家。\n倚篷无可奈，忍见后归鸦。",
        "dynasty": "宋",
        "collection_info": null
    },
    {
        "uuid": "da123dd91c81cbda4a5fff50c7cb0693",
        "title": "游春",
        "author": "罗与之",
        "content": "春浓无处不相宜，草暖云昏二月时。\n蝶舞花梢风细细，鶑啼柳底日迟迟。\n模将景物归诗卷，判得光阴付酒巵。\n箇裏各随人有得，五陵豪侠岂能私。",
        "dynasty": "宋",
        "collection_info": null
    },
    {
        "uuid": "cbe924da06e4ff9d31b269203964064b",
        "title": "始见",
        "author": "罗与之",
        "content": "雪后寒犹劲，书窗怯暂开。\n因沽江畔酒，姑见竹间梅。\n岁月峥嵘去，衰颓次第来。\n谁能忧许事，杖屦且徘徊。",
        "dynasty": "宋",
        "collection_info": null
    },
    {
        "uuid": "f84dad91ba77f14fe6e1dae6a6346ae3",
        "title": "山行  其一",
        "author": "罗与之",
        "content": "狂飈卷雨辨朝曦，似与新晴有会期。\n秋水秋山秋草木，浑将乞与数篇诗。",
        "dynasty": "宋",
        "collection_info": null
    },
    {
        "uuid": "310c55efef585798c75cf0dfa9681781",
        "title": "山行  其二",
        "author": "罗与之",
        "content": "烟草凄迷露未晞，一筇伴我立晴晖。\n丹枫虽老犹多态，散作漫山野蝶飞。",
        "dynasty": "宋",
        "collection_info": null
    },
    {
        "uuid": "3c5ffa2e6798a3df9e0b34e9a6e3b6da",
        "title": "山行  其三",
        "author": "罗与之",
        "content": "旆旆黄茆泼眼明，荒郊尽日绝人行。\n谁知气象萧条处，剩有山川可鼎烹。",
        "dynasty": "宋",
        "collection_info": null
    },
    {
        "uuid": "d1ed4af94b1103394c7874d5374abf3a",
        "title": "山行  其四",
        "author": "罗与之",
        "content": "槁叶忘身绝涧流，芦花摇手欲风休。\n羡渠山鸟浑无事，相对飞鸣草树秋。",
        "dynasty": "宋",
        "collection_info": null
    },
    {
        "uuid": "c70da1db623455070c432a926b7be403",
        "title": "山行  其五",
        "author": "罗与之",
        "content": "片云轻度半岩阴，巾屦俄惊翠霭深。\n涧底寒泉知客懒，石根㶁㶁自长吟。",
        "dynasty": "宋",
        "collection_info": null
    },
    {
        "uuid": "fe0392e30b1390fb0a4167d046c091ff",
        "title": "山行  其六",
        "author": "罗与之",
        "content": "乌藤落手野烟开，水秀山明入望来。\n旧日经行曾着语，试看石壁已莓苔。",
        "dynasty": "宋",
        "collection_info": null
    },
    {
        "uuid": "31be5656002dac826ff10187c0a28a3e",
        "title": "山行  其七",
        "author": "罗与之",
        "content": "尽日留连兴未阑，寒鸦背负夕阳还。\n遥知今夜空窗梦，只在江南水石间。",
        "dynasty": "宋",
        "collection_info": null
    },
    {
        "uuid": "a21623c2bd5935089ed9f8e2f5149870",
        "title": "客裏",
        "author": "罗与之",
        "content": "客裏愁浓处，秋宵月欲斜。\n雁声频到枕，蝶梦未还家。\n世有多歧苦，人因一念差。\n遥思林下去，蓑笠钓烟沙。",
        "dynasty": "宋",
        "collection_info": null
    },
    {
        "uuid": "31fa242b02f5abd454693ae12d3a0819",
        "title": "寄玉笥萧高士",
        "author": "罗与之",
        "content": "滴露誊真诰，萧然莫与群。\n新诗高似月，世念薄于云。\n俗走堪怜我，闲眠极羡君。\n唯余绿绮韵，惆怅未曾闻。",
        "dynasty": "宋",
        "collection_info": null
    },
    {
        "uuid": "d92b4b7854e93abe21b4ab8dbdacd975",
        "title": "寻芳",
        "author": "罗与之",
        "content": "寻芳自勒青丝鞚，日暖烟浓春意重。\n晚来被酒卧花阴，流鶑唤醒东风梦。",
        "dynasty": "宋",
        "collection_info": null
    },
    {
        "uuid": "fef01506e528e45aac5435401cc122be",
        "title": "桂花烂熳一夕败于风雨呼僮扫落英以供香事戏作古句",
        "author": "罗与之",
        "content": "小山凉风高，秋意饶庭砌。\n江南山水秀，钟此数丛桂。\n亭亭苍虬蟠，磊磊栗玉缀。\n熏染风露香，摆脱脂粉媚。\n芙蓉已无秋，篱菊极羞愧。\n幽芳蕙百亩，香味亦琐细。\n孰知标格奇，自取造物忌。\n狂风挟怪雨，族灭无噍类。\n纔怜金作屋，俄惊粟布地。\n姿容就枯槁，气骨尚奇异。\n如彼死诸葛，凛凛有生意。\n试炷博山火，来参烟一燧。",
        "dynasty": "宋",
        "collection_info": null
    },
    {
        "uuid": "a0ebfdd505f97a1fb1a1265d0774e158",
        "title": "唤我",
        "author": "罗与之",
        "content": "晴空唤我出柴扉，山色留人倚落晖。\n春意已随流水去，晚风忍挟乱花飞。\n寻思乐事唯心在，惆怅良辰与愿违。\n尚有扁舟奇绝处，江南水暖鳜鱼肥。",
        "dynasty": "宋",
        "collection_info": null
    },
    {
        "uuid": "9abd8b1de6117807b333317a8e5723ef",
        "title": "客行",
        "author": "罗与之",
        "content": "客行困泥潦，山堠不胜长。\n孰使雨点暴，更令风力狂。\n时危嫌店远，日暮觉程忙。\n身世摧颓甚，艰难已备尝。",
        "dynasty": "宋",
        "collection_info": null
    },
    {
        "uuid": "fb61546f1a39484549584be1697a0222",
        "title": "山居闲思  其一",
        "author": "罗与之",
        "content": "云散山月吐，星稀山月高。\n相羊风露底，望月诵离骚。",
        "dynasty": "宋",
        "collection_info": null
    },
    {
        "uuid": "79e3e71f1d49a46eb6a61e739afc644f",
        "title": "山居闲思  其二",
        "author": "罗与之",
        "content": "菡萏儿女态，舂锄金石交。\n晚来微雨过，凉思满蒲梢。",
        "dynasty": "宋",
        "collection_info": null
    },
    {
        "uuid": "9230e2d8721dda7a2d9ae3741ac60305",
        "title": "山居闲思  其三",
        "author": "罗与之",
        "content": "雨作糟床注，秋生鲈鲙思。\n卷帘了清景，沉水袅烟丝。",
        "dynasty": "宋",
        "collection_info": null
    },
    {
        "uuid": "ba85a215cb8f17ed25b0a93ccd6e4ba2",
        "title": "梦迴",
        "author": "罗与之",
        "content": "酒薄难成醉，轻寒袭破衾。\n梦迴孤客枕，听彻草虫吟。\n寂莫三秋夜，凄凉一片心。\n山林与朝市，底处豁愁襟。",
        "dynasty": "宋",
        "collection_info": null
    },
    {
        "uuid": "255f85041457a9894f5ca2f15c83100f",
        "title": "夏雨",
        "author": "罗与之",
        "content": "飘忽回风起，差池高鸟翔。\n云攘千岭碧，雨献一天凉。\n饱意归田亩，欢悰入醉乡。\n忽思素秋气，萧瑟满空堂。",
        "dynasty": "宋",
        "collection_info": null
    },
    {
        "uuid": "93bc506334c5b4d116bcee9cfc84ae75",
        "title": "展转",
        "author": "罗与之",
        "content": "邮亭彻夜听秋声，展转藜床直到明。\n月白霜轻寒剪剪，筑成万里客愁城。",
        "dynasty": "宋",
        "collection_info": null
    },
    {
        "uuid": "8cbc4b2c036c8b90d77de82804040417",
        "title": "寄企梅兄",
        "author": "罗与之",
        "content": "朱墨丛中不惮劳，騞然聊试发硎刀。\n得时行道官无小，与物为春政自高。\n闲对崆峒餐秀色，醉濡章贡助吟毫。\n自怜无计相从去，十八滩头泛一舠。",
        "dynasty": "宋",
        "collection_info": null
    },
    {
        "uuid": "ff867ccc7f8276f5708927cbcf306b0c",
        "title": "中秋步月  其一",
        "author": "罗与之",
        "content": "林间一叶秋，屏去三伏暑。\n凄然风露繁，絺绤莫能御。\n炎凉相推移，胡为遽如许。\n孰知秋已半，今夕四十五。",
        "dynasty": "宋",
        "collection_info": null
    },
    {
        "uuid": "a190e384074cb4c00c5b4ddb6249d18f",
        "title": "中秋步月  其二",
        "author": "罗与之",
        "content": "幽人披襟来，步此一庭月。\n如渡滹沱冰，似泛山阴雪。\n谁将羌管急，间彼邻杵切。\n冉冉秋思生，令人欲愁绝。",
        "dynasty": "宋",
        "collection_info": null
    },
    {
        "uuid": "431073186cdeb78c4a9c68d848c1a70d",
        "title": "中秋步月  其三",
        "author": "罗与之",
        "content": "空山本无尘，况復值良夜。\n风清月色佳，圭璧不当价。\n徐行苔径间，小立林影下。\n飘飘意欲仙，举手人世谢。",
        "dynasty": "宋",
        "collection_info": null
    },
    {
        "uuid": "b705a3ceeec8d8f988bddee8bb1682af",
        "title": "中秋步月  其四",
        "author": "罗与之",
        "content": "光阴若劈箭，行乐常恐迟。\n人生百岁客，扰扰竟何为。\n四美古难并，千年调亦痴。\n麵生不我弃，邀月聊自怡。",
        "dynasty": "宋",
        "collection_info": null
    },
    {
        "uuid": "d7d936740ea6e1f675d8a394d6d9d710",
        "title": "中秋步月  其五",
        "author": "罗与之",
        "content": "景物与意会，捻髯声悲鸣。\n一语得总持，万状就使令。\n以我诗思苦，赏此秋月明。\n今□月影裏，几人同此情。",
        "dynasty": "宋",
        "collection_info": null
    },
    {
        "uuid": "e4b47721cdc9c1d641ad1c0ed4ca97e3",
        "title": "姑苏道中",
        "author": "罗与之",
        "content": "满眼菰蒲翠扑衣，双双沙鸟漾斜晖。\n闲愁一段如冰释，杨柳丛中出酒旗。",
        "dynasty": "宋",
        "collection_info": null
    },
    {
        "uuid": "055be0d10effdd0c31bf80d11dbda1f9",
        "title": "信步",
        "author": "罗与之",
        "content": "信步独幽寻，春山野雾深。\n鸟啼如唤仆，泉响似鸣琴。\n日暖草争秀，风狂花不禁。\n却嫌荒僻地，无酒与春斟。",
        "dynasty": "宋",
        "collection_info": null
    },
    {
        "uuid": "28b44c04941172cd1e83bd86734b7ac1",
        "title": "泛舟秋怀",
        "author": "罗与之",
        "content": "白露消磨暑，丹枫点画秋。\n闲吟小山赋，归思大江流。\n世尽营三窟，人谁乐一丘。\n篷窗有佳致，月朗政风休。",
        "dynasty": "宋",
        "collection_info": null
    },
    {
        "uuid": "5d7b84f81d14ef5b5ab7b50186f3e58e",
        "title": "木犀花  其一",
        "author": "罗与之",
        "content": "金粟如来涧壑姿，不随桃李赴春期。\n江南花品秋居最，何况秋花中绝奇。",
        "dynasty": "宋",
        "collection_info": null
    },
    {
        "uuid": "d7ef7f342d4b827300c2f18066875e24",
        "title": "木犀花  其二",
        "author": "罗与之",
        "content": "汤沐晴空颢露繁，清香十里压旃檀。\n纱窗梦觉秋风度，疑是移家住广寒。",
        "dynasty": "宋",
        "collection_info": null
    },
    {
        "uuid": "f74bc64baf773b70b8bcb9354359164f",
        "title": "木犀花  其三",
        "author": "罗与之",
        "content": "秋影连蜷隠士攀，浑无蜂蝶涴林间。\n何人说与陶元亮，未必东篱胜小山。",
        "dynasty": "宋",
        "collection_info": null
    },
    {
        "uuid": "9fa9d03a3ac89808d5992887686311fe",
        "title": "山行愁思  其一",
        "author": "罗与之",
        "content": "日落烟欲横，山寒翠将滴。\n荒村渺愁人，跬步触四塞。\n路遥两髀酸，颇恨身不翼。\n舍策还怅然，倦倚松下石。",
        "dynasty": "宋",
        "collection_info": null
    },
    {
        "uuid": "3ae6367c11c2b73f0aae99631a0cd9eb",
        "title": "山行愁思  其二",
        "author": "罗与之",
        "content": "明月印野水，暮色进旅愁。\n仆痡主亦疲，心口相怨尤。\n茅舍劣容膝，弛担聊小休。\n会当理归策，甘彼穷山囚。",
        "dynasty": "宋",
        "collection_info": null
    },
    {
        "uuid": "d05636e61c9be0a80812c3c61022bb30",
        "title": "夜宿郁木福地尚羊明月间遐想仙风得五十六字  其一",
        "author": "罗与之",
        "content": "骑气乘云事已灰，娟娟野月照苍苔。\n自怜不及坛前石，曾遇仙翁蹑屐来。",
        "dynasty": "宋",
        "collection_info": null
    },
    {
        "uuid": "43d49dff5d8a4d2eec98b7623860992f",
        "title": "夜宿郁木福地尚羊明月间遐想仙风得五十六字  其二",
        "author": "罗与之",
        "content": "凄凉风露湿人衣，犹自踟躇未忍归。\n树影忽来山月转，悞惊鹤翅似轮飞。",
        "dynasty": "宋",
        "collection_info": null
    },
    {
        "uuid": "a59c65431e72df2d39942dd45038efb9",
        "title": "闲居遣怀",
        "author": "罗与之",
        "content": "日暮掩松关，悠然谢往还。\n停杯因待月，徙倚为看山。\n贫悟道中乐，醉偷忙裏闲。\n耳根偏可意，风涧响潺潺。",
        "dynasty": "宋",
        "collection_info": null
    },
    {
        "uuid": "b30f78ee13b2031ae040b73786f0d3b8",
        "title": "寂聊",
        "author": "罗与之",
        "content": "睡起和春倚小廊，寂聊情绪满斜阳。\n园林已是花飞急，帘幕争禁燕语忙。",
        "dynasty": "宋",
        "collection_info": null
    },
    {
        "uuid": "164b82615e3b93a848f13bdc2768c42a",
        "title": "书感",
        "author": "罗与之",
        "content": "设险重门未足凭，民心应自有长城。\n朝廷休戚视田野，宗社存亡非甲兵。\n气实精神宁敝竭，本枯枝叶可敷荣。\n古人经理先观势，两臂于韩孰重轻。",
        "dynasty": "宋",
        "collection_info": null
    },
    {
        "uuid": "937734a38abc35154d2ed2dfd5e46c1e",
        "title": "蛾眉亭",
        "author": "罗与之",
        "content": "悠悠飞露满汀洲，绝目蛾眉最上头。\n对此江山还有月，知他世界尽无秋。\n情怀杜老鄜州夜，景物坡仙赤壁游。\n长啸划然空谷应，风生浪涌不容留。",
        "dynasty": "宋",
        "collection_info": null
    },
    {
        "uuid": "8b105ea375b67bc60c5b4f5c0ad5f916",
        "title": "动后",
        "author": "罗与之",
        "content": "莫作杨朱泣路岐，此心自被利名移。\n车奔宁是驾尼父，舟覆应非载伯夷。\n悔吝从来生动后，啸歌元祗在闲时。\n可怜秦晋功成者，欲避危机已太迟。",
        "dynasty": "宋",
        "collection_info": null
    },
    {
        "uuid": "260fc7eb05bbccbf1a2c64400fe0f702",
        "title": "文到",
        "author": "罗与之",
        "content": "简编香外雨瓢翻，翰墨场中春日暄。\n文到工时疑有助，道逢极处本无言。\n当年谁可辈任昉，后世人方怪屈原。\n勿谓词章真小技，精粗徼妙岂殊根。",
        "dynasty": "宋",
        "collection_info": null
    },
    {
        "uuid": "19ad2eab3151e6c7de43767c68377efe",
        "title": "临流",
        "author": "罗与之",
        "content": "习习凉飔起素波，临流解带小婆娑。\n秋光已共芦花老，夜雨那胜落叶多。\n不觉儒酸同纠缠，极知妄想尽销磨。\n笈中班史犹堪质，肯作商声宁戚歌。",
        "dynasty": "宋",
        "collection_info": null
    },
    {
        "uuid": "cd87064e9c671b8d0551a63ca2d85e96",
        "title": "凤凰台闲眺台前瞰军垒有感而赋",
        "author": "罗与之",
        "content": "秋风携野客，杖屦凤凰台。\n忍见貔貅戍，更闻鸿雁来。\n时方忧大厦，世岂乏良才。\n何日览辉至，龙文载九垓。",
        "dynasty": "宋",
        "collection_info": null
    },
    {
        "uuid": "53603b5338f85896e67e3d8a5a89b150",
        "title": "为言",
        "author": "罗与之",
        "content": "日薄寒浓春意微，花鬚柳眼尚依稀。\n为言羯鼓休频打，催得先开即早飞。",
        "dynasty": "宋",
        "collection_info": null
    },
    {
        "uuid": "e92c619bbf5bac273a8a9e46c3ee3cd6",
        "title": "秋林",
        "author": "罗与之",
        "content": "秋晏玄云瞀积阴，平芜气象极萧森。\n细看摇落风霜意，已见发生天地心。\n毕竟栽倾非外致，岂伊培覆自相寻。\n若教宋玉曾闻道，九辩悲思未遽深。",
        "dynasty": "宋",
        "collection_info": null
    },
    {
        "uuid": "2ae747132f6f4cc9f89bb131c0093911",
        "title": "卧疴",
        "author": "罗与之",
        "content": "六尘缘影政堪嗟，二竖乘虚势益加。\n忆昔鼻头能出火，即今眼底已生花。\n妇言伐性多因酒，医戒伤生少试茶。\n悟罢本来安得病，角弓谁使认为蛇。",
        "dynasty": "宋",
        "collection_info": null
    },
    {
        "uuid": "62b401cb5ba1820f72f53dda2f5f98b0",
        "title": "题采石李太白祠",
        "author": "罗与之",
        "content": "仙翁谪堕岷山下，逸气如虹耿林罅。\n万言倚马不作难，坐令神鬼皆惊吓。\n翘翘车乘悬弓旌，畴咨时政肝胆明。\n和蕃书草金銮殿，清平词度沉香亭。\n声华视汉媲黄绮，宝床赐食龙颜喜。\n掉头歘作燕晋游，却笑卿相纡朱紫。\n开元盈成亦已极，屏间山水代无逸。\n未必脱靴恨尔深，自是见几不终日。\n锦袍错落浮扁舟，呼儿买酒盟江鸥。\n天公似悔夜郎祸，明月已起烟波愁。\n采石青青三尺墓，至今祠祭勤呵护。",
        "dynasty": "宋",
        "collection_info": null
    },
    {
        "uuid": "2e7f3458ce052df25d21eb6d0d34fe3e",
        "title": "长至书意",
        "author": "罗与之",
        "content": "万草千花若死灰，阳和一气已潜回。\n莫言举世无先觉，几处寒梢放野梅。",
        "dynasty": "宋",
        "collection_info": null
    },
    {
        "uuid": "12df3564a2da5eb7d67e8a1877d2d8f7",
        "title": "商歌三首  其一",
        "author": "罗与之",
        "content": "东风满天地，贫家独无春。\n负薪花下过，燕语似讥人。",
        "dynasty": "宋",
        "collection_info": null
    },
    {
        "uuid": "47f18f3370dc997f2345fcc2e5819dc2",
        "title": "商歌三首  其二",
        "author": "罗与之",
        "content": "白屋釜生鱼，青楼行细脍。\n静思天地间，宁有私覆载。",
        "dynasty": "宋",
        "collection_info": null
    },
    {
        "uuid": "9918554f1e03776fd4a165fd789654b3",
        "title": "商歌三首  其三",
        "author": "罗与之",
        "content": "门前桑柘枝，中有千锦机。\n游人不迴顾，桃李独成蹊。",
        "dynasty": "宋",
        "collection_info": null
    },
    {
        "uuid": "30bff97bbec666168a15dc740617a579",
        "title": "却羡",
        "author": "罗与之",
        "content": "贵客宁知拂征琴，郢人漫倚引商音。\n那堪岁月化双鬓，空有悲欢寄寸心。\n囊底有方餐白玉，床头无术致黄金。\n抗尘走俗曾何补，却羡鹪鹩託一林。",
        "dynasty": "宋",
        "collection_info": null
    },
    {
        "uuid": "ceef4558bb8724ea74b48ded0b00fc0d",
        "title": "三高亭",
        "author": "罗与之",
        "content": "灼灼曾晖渐欲西，长桥弭棹倚栏时。\n湖光渺漭浮寒鑑，山色依稀抹黛眉。\n一舸功成非本志，三秋归思亦何迟。\n始终唯有天随子，笑却旌招理钓丝。",
        "dynasty": "宋",
        "collection_info": null
    },
    {
        "uuid": "7f0a8aeecdb11f80f840ab43a835cab1",
        "title": "花下叹",
        "author": "罗与之",
        "content": "人生何处较穷通，天意元难测始终。\n花落花开翻覆手，君看同此一春风。",
        "dynasty": "宋",
        "collection_info": null
    },
    {
        "uuid": "04feb255f78ad04dab6f55c6964abe42",
        "title": "林深",
        "author": "罗与之",
        "content": "林深氛杂不相关，众建芳馨两庑间。\n月榭琴弹新制曲，晓窗画展旧游山。\n凄凉风满竹十箇，的皪春归梅一班。\n可笑野人无繫累，机心犹在钓鱼湾。",
        "dynasty": "宋",
        "collection_info": null
    },
    {
        "uuid": "c974a90a222533962c4b734094a6e554",
        "title": "纔是",
        "author": "罗与之",
        "content": "忍看繁红委路尘，空余野草绿无垠。\n人生忧乐何终极，纔是迎春又送春。",
        "dynasty": "宋",
        "collection_info": null
    },
    {
        "uuid": "b37dff7794e18355b7d579b8725f4868",
        "title": "一夜",
        "author": "罗与之",
        "content": "潦收野水浄，云阵布重阴。\n一夜西风急，千山落叶深。\n身犹衣暑服，耳已厌寒砧。\n对此无心者，还应雪满簪。",
        "dynasty": "宋",
        "collection_info": null
    },
    {
        "uuid": "87c301d958777edc48c2583d95bf21ec",
        "title": "寄远词",
        "author": "罗与之",
        "content": "寒梢萧索风振林，蟪蛄切切语欲噤。\n终宵展转不能寐，遥忆良人战场裏。\n阳关一别归无期，翠烟几度秋萤飞。\n当时手种合欢树，今已苍苍云雨垂。\n蜀锦裁书凭雁寄，那能道人意中事。\n深秋倘得未移军，犹见幽闺数痕泪。\n居延城外刁斗声，无定河边霜月明。\n妾身虽老幸未死，何日中原贺太平。",
        "dynasty": "宋",
        "collection_info": null
    },
    {
        "uuid": "3e023e1fb7b5f8e1d24b79e030eca383",
        "title": "被酒",
        "author": "罗与之",
        "content": "人间笑口信难开，十事常嗟九不谐。\n忙裏始知闲气味，老来方见少情怀。\n清商憭栗岁无几，玄髮萧疏生有涯。\n谁谓伯伦闻见灭，却甘麯糵自沉埋。",
        "dynasty": "宋",
        "collection_info": null
    },
    {
        "uuid": "03f8d48a94ecb132efaca2d42e7904de",
        "title": "卫生",
        "author": "罗与之",
        "content": "屏去鸡壅与豕零，试听我诵卫生经。\n两忘宠辱心源浄，一扫荣枯眼界明。\n酖毒不令生厚味，姦邪宁使出繁声。\n冥钧深养灵根固，四体调和血气平。",
        "dynasty": "宋",
        "collection_info": null
    },
    {
        "uuid": "e8661152117dccae037d3e9bbe32d11e",
        "title": "潇湘道中",
        "author": "罗与之",
        "content": "客行适潇湘，凄其岁云晏。\n枯梢风骚劳，荒郊云漶漫。\n摵摵雨声急，皑皑雪花灿。\n抽萦泥途深，眇默山堠远。\n日莫欲税驾，天末扣孤馆。\n米尽甑生尘，薪湿火不暖。\n此意对三闾，似结两重案。\n人生如空华，百岁等抹电。\n那忍听客尘，日夜苦相煎。\n怀安名所败，饱食亲孰显。\n恭承古昔训，险阻庸敢惮。\n信知有此身，乃是一大患。\n愁深不能寐，歌长未及乱。\n门前车铎鸣，翰音復号旦。",
        "dynasty": "宋",
        "collection_info": null
    },
    {
        "uuid": "c300a336ae4ddd0953fced11bc0389b6",
        "title": "看叶",
        "author": "罗与之",
        "content": "红紫飘零草不芳，始宜撰杖向池塘。\n看花应不如看叶，绿影扶疏意味长。",
        "dynasty": "宋",
        "collection_info": null
    },
    {
        "uuid": "8dfaa316399c7cc114377996a4c95386",
        "title": "谈道",
        "author": "罗与之",
        "content": "休将视听探希微，众妙何尝间险夷。\n舍一而求非忽恍，自三以究岂支离。\n试看瓦砾道宁隠，若外筌蹄思益奇。\n热即取凉寒向火，是中消息几人知。",
        "dynasty": "宋",
        "collection_info": null
    },
    {
        "uuid": "2da88adf3aeb94b62263334a7e8451b3",
        "title": "己亥中秋",
        "author": "罗与之",
        "content": "此行不负中秋夜，采石江头醉及晨。\n独御凉风寻古迹，惊看明月照今人。\n诗骚寂寞虽云久，光景推移岂解陈。\n却怪悲鸣营度处，笔端何事竟无神。",
        "dynasty": "宋",
        "collection_info": null
    },
    {
        "uuid": "814f78bf6af25e02674c4ed229f99528",
        "title": "虎溪",
        "author": "罗与之",
        "content": "衝飙吹客襟，飘拂虎溪渡。\n远想三笑时，此意固有寓。\n孰知秘密藏，奚间笑默语。\n绳绳彻上下，绵绵贯今古。\n东林钟声幽，康庐山色嫮。\n是皆善知识，长时相警悟。\n世人自合尘，两耳聋莫觑。\n百千微妙义，堕在一毫许。\n我行发深省，如重睡忽寤。\n向人欲举似，有舌不能吐。",
        "dynasty": "宋",
        "collection_info": null
    },
    {
        "uuid": "67a17732850ccdd8af793c27e84fd8c8",
        "title": "默坐",
        "author": "罗与之",
        "content": "厌调鞍马佩金壶，默坐空窗气晏如。\n已觉胸襟忘得丧，那知花草就荣枯。\n絃何庸绝琴宁有，声未曾销尘本无。\n此语倘教游子听，料应诮我一何愚。",
        "dynasty": "宋",
        "collection_info": null
    },
    {
        "uuid": "0ee8d08b20d8211b7af19c1d9e2d4e90",
        "title": "倦倚",
        "author": "罗与之",
        "content": "蝉声燕语细相和，池面纔浮点点荷。\n倦倚阑干消永日，葡萄阴薄柳风多。",
        "dynasty": "宋",
        "collection_info": null
    },
    {
        "uuid": "42bcfaae8a2bce3634b27f65c287d1b0",
        "title": "此悟",
        "author": "罗与之",
        "content": "遑遑偶偶亦堪悲，桀死尧生毕竟齐。\n空羡驼峰烹翠釜，漫思鲈脍拌金齑。\n荣华代谢看荆棘，今古推迁望涧溪。\n造化密移于此悟，长歌拾穗任天倪。",
        "dynasty": "宋",
        "collection_info": null
    }
]