[
    {
        "uuid": "74c2b2be39c49f03869435704f3fe6f9",
        "title": "建炎丞相成国吕忠穆公退老堂  其一",
        "author": "洪拟",
        "content": "富贵功名岂易量，暂休聊洗十年忙。\n赤城山下林泉美，退老堂中日月长。\n种竹几年心未厌，栽花经日手犹香。\n一丘寄傲真吾事，何必怀归问故乡。",
        "dynasty": "宋",
        "collection_info": null
    },
    {
        "uuid": "42f86b1fb23c87498078440321f0958a",
        "title": "建炎丞相成国吕忠穆公退老堂  其二",
        "author": "洪拟",
        "content": "千载明良不易逢，退居谁不慕高风。\n香留铁砚韦编上，卷在金罍玉斝中。\n鳌足共知曾立极，龙韬犹欲倚平戎。\n追锋只恐来相继，行看东山起谢公。",
        "dynasty": "宋",
        "collection_info": null
    },
    {
        "uuid": "22c6eac7da4455c5e04a681c71bd6d16",
        "title": "伏睹三兄文会之乐皆见于诗不肖屏居山间颇以不获陪末从为歉辄继高韵聊以自叙云尔。",
        "author": "洪拟",
        "content": "老去谩将书作伴，平生不喜酒为名。\n倦游落落忘尘事，清梦时时入化城。\n纵有诗骚浑漫与，回看波浪亦堪惊。\n赤城从阻陪高会，深自怜余不及情。",
        "dynasty": "宋",
        "collection_info": null
    },
    {
        "uuid": "70c69b40907dd66abec3b9184eb62069",
        "title": "宁海五咏 崇教寓居",
        "author": "洪拟",
        "content": "七年溪山北，颇自爱吾庐。\n人生真寄耳，何必赋归欤。",
        "dynasty": "宋",
        "collection_info": null
    },
    {
        "uuid": "762bfa144afa2af73be20fa2ea034a83",
        "title": "宁海五咏 对客隐几",
        "author": "洪拟",
        "content": "客欲谈世事，词锋若戈矛。\n我已梦为蝶，咄哉为罢休。",
        "dynasty": "宋",
        "collection_info": null
    },
    {
        "uuid": "6ab9288068112e4ffbe50818d4ade111",
        "title": "宁海五咏 晚晴读书",
        "author": "洪拟",
        "content": "新晴快老读，斜日在遗编。\n吾非求甚解，会意即欣然。",
        "dynasty": "宋",
        "collection_info": null
    },
    {
        "uuid": "0ab8c0884cb6fd1f05fdd3b8dbd5227f",
        "title": "宁海五咏 窗下独酌",
        "author": "洪拟",
        "content": "万事休杯酒，高情谁与论。\n寄语问安者，谨勿过吾门。",
        "dynasty": "宋",
        "collection_info": null
    },
    {
        "uuid": "40bca4f9cf975695eef1e73a3481868d",
        "title": "宁海五咏 书斋夜坐",
        "author": "洪拟",
        "content": "不知月欲落，但觉衣生棱。\n夜深谁是伴，相对祇孤灯。",
        "dynasty": "宋",
        "collection_info": null
    }
]