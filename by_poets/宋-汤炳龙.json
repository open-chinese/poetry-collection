[
    {
        "uuid": "0b8b0589b132c9f4384b575bab7bc54e",
        "title": "题晋王大令保母帖",
        "author": "汤炳龙",
        "content": "曹娥洛神遍堪舆，保母后出争澜趋。\n一时耳目喜新异，九原谁復哀意如。\n世人重艺不重义，每以好奇夸好事。\n集古金石半丰碑，逝者似为书者累。\n八百余载四字全，政同悬崖三百年。\n王畿不悟王元象，不如果也能兴怜。\n但道青毡故家物，肯因陵谷怜枯骨。\n耳孙犹尔况他人，崇韬安生何可忽。\n昭陵之盗犹兰亭，必无可欲乃妥灵。\n黄閍前车已如此，安保金蝉之墓终弗毁。",
        "dynasty": "宋",
        "collection_info": null
    },
    {
        "uuid": "96899e54c5621bc20b265e5bbe359a37",
        "title": "陆君实輓诗  其一",
        "author": "汤炳龙",
        "content": "七日阴霾事可知，楼船鱼贯果谁为。\n人心自感兴元诏，天意难同建武时。\n黄屋朔风那有济，角巾东路觉无期。\n公为万古纲常计，儿女扳船不暇悲。",
        "dynasty": "宋",
        "collection_info": null
    },
    {
        "uuid": "b81f96e825ad29a735ab7bd8564366b2",
        "title": "陆君实輓诗  其二",
        "author": "汤炳龙",
        "content": "间关海岛岂谋身，婴臼存心力不能。\n天上龙章空结梦，人閒鱼腹了中兴。\n英雄一死从君父，忠义遗编託友朋。\n万里楚魂招不得，诗成惟有泪霑膺。",
        "dynasty": "宋",
        "collection_info": null
    },
    {
        "uuid": "7ed9d2be48b6e51599abbab51364c12e",
        "title": "题江贯道百牛图",
        "author": "汤炳龙",
        "content": "我本山阳田舍叟，家有淮南数千亩。\n江南倦客老不归，此田多为势家有。\n犹记少年学牧时，去时日出归日西。\n我生衣食仰此辈，爱之过于百里奚。\n祗今辛苦耕砚席，无处卖文长绝食。\n卷中邂逅黑牡丹，相逢喜是曾相识。\n负郭无须二顷田，一双栗角能几钱。\n数口之家便可饱，要如此图知何年。\n平生富贵非所愿，城府近来尤可厌。\n何时倒乘牛背眠东风，胜如仰看宣明面。",
        "dynasty": "宋",
        "collection_info": null
    }
]