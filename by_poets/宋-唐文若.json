[
    {
        "title": "以日者命状寄王龟龄",
        "author": "唐文若",
        "content": "试把流年子细看，休将蠖屈比鹏抟。\n君家大有回天力，不为区区作好官。",
        "dynasty": "宋",
        "collection_info": null
    },
    {
        "title": "题绍兴焕文阁  其一",
        "author": "唐文若",
        "content": "山光水色借春妍，登尽参差下九天。\n共看玉泉香案吏，重来点检白云篇。",
        "dynasty": "宋",
        "collection_info": null
    },
    {
        "title": "题绍兴焕文阁  其二",
        "author": "唐文若",
        "content": "三峨直上片云飞，飞过匡庐惹住衣。\n我亦朱轓暂容与，山南山北判清辉。",
        "dynasty": "宋",
        "collection_info": null
    },
    {
        "title": "登金山",
        "author": "唐文若",
        "content": "江流出岷蜀，万折东南倾。\n兹山若巨舫，势欲扼沧溟。\n天高象教尊，海岳朝百灵。\n云水渺四极，下上涵日星。\n朱甍倚霄汉，倒影鱼龙惊。\n重游十年旧，挂席鸥鸟轻。\n维扬魏公幕，回首剑戟明。\n行都望北固，铁瓮高峥嵘。\n孤舟繫烟月，六尺僧窗横。\n印师支远俦，静对如风铃。\n旷怀怜此翁，得法世虑平。\n尘劳霜髮秃，风月冰壶清。\n乞诗写崖壁，指月双浮萍。",
        "dynasty": "宋",
        "collection_info": null
    },
    {
        "title": "句  其一",
        "author": "唐文若",
        "content": "秋风髣髴吴江渡，鸥鹭参差夕阳影。\n垂虹纳纳卧谯门，雉堞耽耽俯渔艇。\n阳安小儿拍手笑，使君幻出江南景。",
        "dynasty": "宋",
        "collection_info": null
    },
    {
        "title": "句  其二",
        "author": "唐文若",
        "content": "阳安城西百尺楼，画栋翚飞出鳌岭。\n蜀汉东南此地分，胜槩悠悠谁復领。",
        "dynasty": "宋",
        "collection_info": null
    }
]