[
    {
        "uuid": "8efce069d25fd04952ebe899a3be5967",
        "title": "偶成",
        "author": "程颢",
        "content": "云淡风轻近午天，望花随柳过前川。\n旁人不识予心乐，将谓偷闲学少年。",
        "dynasty": "宋",
        "collection_info": null
    },
    {
        "uuid": "d2569400af58745831a8863c696d9e9d",
        "title": "游鄠山诗十二首 白云道中",
        "author": "程颢",
        "content": "吏身拘绊同疏属，俗眼尘昏甚瞽蒙。\n辜负终南好泉石，一年一度到山中。",
        "dynasty": "宋",
        "collection_info": null
    },
    {
        "uuid": "7f07509c0faf8f623b5015c05c87e31d",
        "title": "游鄠山诗十二首 马上偶成",
        "author": "程颢",
        "content": "身劳无补公家事，心冗空令学业衰。\n世路崄巇功业远，未能归去不男儿。",
        "dynasty": "宋",
        "collection_info": null
    },
    {
        "uuid": "0f132af4ccd9a1c7c009b518321aae3d",
        "title": "游鄠山诗十二首 游紫阁山",
        "author": "程颢",
        "content": "仙掌远相招，萦纡渡石桥。\n瞑云生涧底，寒雨下山腰。\n树色千层乱，天形一罅遥。\n吏纷难久驻，回首羡渔樵。",
        "dynasty": "宋",
        "collection_info": null
    },
    {
        "uuid": "91aa7ee8cac26bddcefeb52f9ca75f52",
        "title": "游鄠山诗十二首 猕猴",
        "author": "程颢",
        "content": "闻说猕猴性颇灵，相车来便满山迎。\n鞭羸到此何曾见，始觉毛虫更世情。",
        "dynasty": "宋",
        "collection_info": null
    },
    {
        "uuid": "66e39b8d9e5e83b0856528cd7c949de3",
        "title": "髙观谷",
        "author": "程颢",
        "content": "轰雷迭鼓响前峰，来自彤云翠蔼中。\n洞壑积阴成气象，鬼神凭暗弄威风。\n喷崖雨露千寻湿，落石珠玑万颗红。\n纵有虬龙难驻足，还应不是旱时功。",
        "dynasty": "宋",
        "collection_info": null
    },
    {
        "uuid": "509542ec8c56999c0cf75fe211973fcd",
        "title": "草堂",
        "author": "程颢",
        "content": "参差台殿绿云中，四面篔筜一径通。\n曾读华阳真诰上，神仙居在碧琳宫。",
        "dynasty": "宋",
        "collection_info": null
    },
    {
        "uuid": "054f8a10bf5c80f581abba1b1d0cebd2",
        "title": "草堂 长啸岩中得冰以石敲餐甚佳",
        "author": "程颢",
        "content": "车倦人烦渴思长，岩中冰片玉成方。\n老仙笑我尘劳久，乞与云膏洗俗肠。",
        "dynasty": "宋",
        "collection_info": null
    },
    {
        "uuid": "26d15485f82540081b353dd6e2635fda",
        "title": "草堂 游重云",
        "author": "程颢",
        "content": "久厌尘笼万虑昏，喜寻泉石暂清神。\n目劳足倦深山裏，犹胜低睂对俗人。",
        "dynasty": "宋",
        "collection_info": null
    },
    {
        "uuid": "5f9631f3972f28388b507e16b3318d42",
        "title": "草堂 长啸洞北回望大顶如列屏幛比到山前却不见盖为仙掌所蔽",
        "author": "程颢",
        "content": "行尽重云几曲山，回头方见碧峰寒。\n天将仙掌都遮断，元恐尘中俗眼看。",
        "dynasty": "宋",
        "collection_info": null
    },
    {
        "uuid": "736d38e8b0d6bd335d1c367145372dc7",
        "title": "草堂 凌霄三峰",
        "author": "程颢",
        "content": "长啸岩东古寺前，三峰相倚势相连。\n偶逢云静得见日，若有路通须近天。\n阴吹响雷生谷底，老松如箸见崖颠。\n结根不得居平地，犹与莲花远比肩。",
        "dynasty": "宋",
        "collection_info": null
    },
    {
        "uuid": "e95de9cad14e76620b13a6cd1ae0943c",
        "title": "草堂 云际山",
        "author": "程颢",
        "content": "南药东边白阁西，登临身共白云齐。\n上方顶上朝来望，陡觉羣峰四面低。",
        "dynasty": "宋",
        "collection_info": null
    },
    {
        "uuid": "683816cc91651037c64346d4c67b4de8",
        "title": "草堂 下山偶成",
        "author": "程颢",
        "content": "襟裾三日绝尘埃，欲上篮舆首重迴。\n不是吾儒本经济，等闲争肯出山来。",
        "dynasty": "宋",
        "collection_info": null
    },
    {
        "uuid": "54ac318c70b4bbf7fb934f6eccbaf71a",
        "title": "是游也得小松黄杨各四本植于公署之西窗戏作五绝呈邑令张寺丞  其一",
        "author": "程颢",
        "content": "中春时节百花明，何必繁絃列管声。\n借问近郊行乐地，潢溪山水照人清。",
        "dynasty": "宋",
        "collection_info": null
    },
    {
        "uuid": "d588ae74a5bd348ee57fc613d7a91d2c",
        "title": "是游也得小松黄杨各四本植于公署之西窗戏作五绝呈邑令张寺丞  其二",
        "author": "程颢",
        "content": "心闲不为管絃乐，道胜岂因名利荣。\n莫谓冗官难自适，暇时还得肆游行。",
        "dynasty": "宋",
        "collection_info": null
    },
    {
        "uuid": "c96533bbaf1a925e85e525948e5920c9",
        "title": "是游也得小松黄杨各四本植于公署之西窗戏作五绝呈邑令张寺丞  其三",
        "author": "程颢",
        "content": "功名不是关心事，富贵由来自有天。\n任是榷酤亏课利，不过抽得俸中钱。",
        "dynasty": "宋",
        "collection_info": null
    },
    {
        "uuid": "3122e20aae8a06ae8a0adca8b2241049",
        "title": "是游也得小松黄杨各四本植于公署之西窗戏作五绝呈邑令张寺丞  其四",
        "author": "程颢",
        "content": "有生得遇唐虞圣，为政仍逢守令贤。\n纵得无能闲主簿，嬉游不负艶阳天。",
        "dynasty": "宋",
        "collection_info": null
    },
    {
        "uuid": "c675daab908cf3d73dbd5fd536b030a1",
        "title": "是游也得小松黄杨各四本植于公署之西窗戏作五绝呈邑令张寺丞  其五",
        "author": "程颢",
        "content": "狱讼已闻冤滞雪，田农还喜土膏匀。\n只应野叟犹相笑，不与溪山作主人。",
        "dynasty": "宋",
        "collection_info": null
    },
    {
        "uuid": "05c670a4c2d8b0c6d0e49871a15aafdb",
        "title": "春雪",
        "author": "程颢",
        "content": "二月将临尾，羣阴久退潜。\n只知桃李艶，何復雪霜嫌。\n密霰仍先集，飘霙忽散霑。\n帯风成料峭，和雨作亷纤。\n江汉初弥望，珠玑亦间兼。\n片痕才着瓦，斜势渐穿帘。\n鸟化辽城鹤，途铺越女缣。\n落英时斗舞，飞絮或同黏。\n直把琼瑶比，谁疑鹄鹭挦。\n透肌锥共利，洒面刅争铦。\n寒怯开闱赏，光凝伴月觇。\n价增樵市炭，兴入酒家帘。\n驻足银粧履，昂头玉裹髯。\n如何欺煦律，重復困穷阎。\n薪乏经朝备，衣因恃暖拈。\n撷芳游女恨，忧岁老农占。\n惜竹频敲叶，愁花旋覆苫。\n失权悲太皥，助虐有飞亷。\n骤降初疑勇，旋消亦讶谦。\n朔云虽借便，水后可无厌。\n纵任阴灵巧，难令木气殱。\n寒威徒自奋，春气亦时添。\n积势方平壠，澌流已坠檐。\n暗空犹沓沓，近地即占占。\n远水难遮面，髙峰不裹尖。\n着墻聊画粉，盖地岂成盐。\n纨扇惊尘曀，昆岗认火炎。\n端来荐融释，空復助洳渐。\n积润终滋嫩，惊雷亦震淹。\n东君莫惆怅，杲日待重瞻。",
        "dynasty": "宋",
        "collection_info": null
    },
    {
        "uuid": "8fb0153fc8e6d0c7fdf26827fcb183d2",
        "title": "晚春",
        "author": "程颢",
        "content": "人生百年永，光景我逾半。\n中间几悲欢，况復多聚散。\n青阳变晚春，弱条成老榦。\n不为时节惊，把酒欲谁劝。",
        "dynasty": "宋",
        "collection_info": null
    },
    {
        "uuid": "e21e7937de46d6161051ada9f9f6a674",
        "title": "桃花菊",
        "author": "程颢",
        "content": "仙人绀髪粉红腮，近自武陵源上来。\n不比常花羞晚发，故将春色待秋开。\n存留金蘂天偏与，漏泄春香众始猜。\n兼得佳名共坚节，晓霜还独对楼台。",
        "dynasty": "宋",
        "collection_info": null
    },
    {
        "uuid": "823eaad73d72e9447023a8022de3590e",
        "title": "早寒",
        "author": "程颢",
        "content": "一夜威霜特地严，朝来寒气入书帘。\n乍须火暖亲炉兽，初觉冰澌结砚蟾。\n败叶卷风轻蔌蔌，远峰经晓静尖尖。\n出门未要貂狐燠，且着轻裘次第添。",
        "dynasty": "宋",
        "collection_info": null
    },
    {
        "uuid": "e22bd1c1f7bdcc7659435f105897aa20",
        "title": "新晴野步  其一",
        "author": "程颢",
        "content": "青帝方成万物春，如何滛雨害芳晨。\n乞求共指云间日，悔恨轻嫌陌上尘。\n消尽风威犹料峭，放开山色已嶙峋。\n燕游莫道王孙乐，亦有羲皇更上人。",
        "dynasty": "宋",
        "collection_info": null
    },
    {
        "uuid": "c8e2294ccd7799f728f4aa327ea1e38a",
        "title": "新晴野步  其二",
        "author": "程颢",
        "content": "阴曀消除六幕寛，嬉游何事我心闲。\n鸟声人意融和候，草色花芳杳蔼间。\n水底断霞光出岸，云头斜日影衔山。\n缘情若论诗家兴，却恐骚人合厚颜。",
        "dynasty": "宋",
        "collection_info": null
    },
    {
        "uuid": "1e3bac142a83a386b050fe63da5606a0",
        "title": "西湖",
        "author": "程颢",
        "content": "潩水桥边鸭子陂，楼台只在郡城西。\n烟波乍见心先快，岛屿将寻路欲迷。\n尽日无风横舴艋，有时经雨饮虹霓。\n如何咫尺尘埃地，能使游人意不齐。",
        "dynasty": "宋",
        "collection_info": null
    },
    {
        "uuid": "a516f98486cd3f9844506086cd91476a",
        "title": "环翠亭",
        "author": "程颢",
        "content": "城居不见万山重，因起髙亭破远空。\n虚旷直疑天宇外，周旋如在画屏中。\n凝岚散蔼层层出，削玉排青面面同。\n暂得登临已忘去，四时佳致属贤公。",
        "dynasty": "宋",
        "collection_info": null
    },
    {
        "uuid": "b273befa017aaa3be179fd507de98694",
        "title": "中秋月",
        "author": "程颢",
        "content": "云静好风吹，清光溢四垂。\n金行方盛日，阴魄正中时。\n彷佛窥瑶阙，分明露桂枝。\n遴英同醉赏，谁復叹官覉。",
        "dynasty": "宋",
        "collection_info": null
    },
    {
        "uuid": "3010064ca8974c5999cfa55c4874caba",
        "title": "象戏",
        "author": "程颢",
        "content": "大都博奕皆戏剧，象戏翻能学用兵。\n车马尚存周战法，偏裨兼备汉官名。\n中权八面将军重，河外尖斜步卒轻。\n却凭纹楸聊自笑，雄如刘项亦闲争。",
        "dynasty": "宋",
        "collection_info": null
    },
    {
        "uuid": "a70cc3d2823f5047a91bc18b28009c01",
        "title": "九日访张子直承出看花戏书学舍五首  其一",
        "author": "程颢",
        "content": "平日邀相见，过门又不逢。\n贪随看花伴，应笑我龙钟。",
        "dynasty": "宋",
        "collection_info": null
    },
    {
        "uuid": "041e8d1c4c650b0a3dcf8607c5e152fc",
        "title": "九日访张子直承出看花戏书学舍五首  其二",
        "author": "程颢",
        "content": "须知春色醲于酒，醉得游人意自狂。\n直使华颠老公子，看花争入少年场。",
        "dynasty": "宋",
        "collection_info": null
    },
    {
        "uuid": "1a9c7c86ee501124b9312b9c7026cff4",
        "title": "九日访张子直承出看花戏书学舍五首  其三",
        "author": "程颢",
        "content": "贪花自是少年事，沉酒定嫌醒者非。\n顾我疏慵老山野，却骑归马背斜晖。",
        "dynasty": "宋",
        "collection_info": null
    },
    {
        "uuid": "be3766c16e90adba5b76b1d200df2031",
        "title": "九日访张子直承出看花戏书学舍五首  其四",
        "author": "程颢",
        "content": "下马问老仆，言公赏花去。\n只在近园中，业深不知处。",
        "dynasty": "宋",
        "collection_info": null
    },
    {
        "uuid": "30784c2abbd4cfa702f2fd34c04ad4ad",
        "title": "九日访张子直承出看花戏书学舍五首  其五",
        "author": "程颢",
        "content": "桃李飘零杏子青，满城车马响春霆。\n就中得意张公子，十日花前醉不醒。",
        "dynasty": "宋",
        "collection_info": null
    },
    {
        "uuid": "57b1e0c7bfcc872a784c74a81fca4ff8",
        "title": "赠王求甫铁如意",
        "author": "程颢",
        "content": "妖言莫信传张恶，虚气休将碎唾壶。\n借问闲窗静狐背，何如争胜击珊瑚。",
        "dynasty": "宋",
        "collection_info": null
    },
    {
        "uuid": "351c06fe41ccdad1453c693bf71fc91e",
        "title": "送吕晦叔赴河阳",
        "author": "程颢",
        "content": "晓日都门飐斾旌，晚风铙吹入三城。\n知公再为苍生起，不是寻常刺史行。",
        "dynasty": "宋",
        "collection_info": null
    },
    {
        "uuid": "73fe149108e46d94bda820ff48bbf962",
        "title": "赠司马君实",
        "author": "程颢",
        "content": "二龙闲卧洛波清，今日都门独饯行。\n愿得贤人均出处，始知深意在苍生。",
        "dynasty": "宋",
        "collection_info": null
    },
    {
        "uuid": "607033dedbb8eabeca603bd9a8d6db72",
        "title": "陪陆子履游白石万固",
        "author": "程颢",
        "content": "条山苍苍河流黄，中蒲形势天下彊。\n帝得贤侯殿一方，四年不更慰民望。\n元丰戊午季春月，上心闵雨愁黎苍。\n使车四出走羣望，我亦奉命来侯疆。\n情诚感格天意顺，诏书才下雨已霶。\n病麦还青禾出土，野农鼓舞歌君王。\n故人相见不道旧，为雨欢喜殊未央。\n圣主寛忧小臣乐，自可放荡舒胸肠。\n白石万固皆胜地，主人为我携壶觞。\n况逢佳日俗所尚，车马未晓填康庄。\n扶提十里杂老幼，迤逦千骑明戈枪。\n初听鸣铙入青霭，渐见朱斾辉朝阳。\n遨头自是谢康乐，后乘独惭元漫郎。\n侯来虽知有宾客，众喜更为将丰穰。\n临溪坐石遍岩谷，幽处往往闻丝簧。\n山光似迎好客动，日景定为游人长。\n乘髙望远兴不尽，恋恋不知歧路忙。\n人生汨没苦百态，得此乐事真难常。\n我辞佳境已惆怅，侯亦那得久此乡。\n他时会合重相语，辜负泉石何能忘。",
        "dynasty": "宋",
        "collection_info": null
    },
    {
        "uuid": "4c004d835c0c66307ffef4e97413e16d",
        "title": "戏题",
        "author": "程颢",
        "content": "曾是去年赏春日，春光过了又逡巡。\n却是去年春自去，我心依旧去年春。",
        "dynasty": "宋",
        "collection_info": null
    },
    {
        "uuid": "054bc2a16e78a44e18574cd9291e9344",
        "title": "题淮南寺",
        "author": "程颢",
        "content": "南去北来休便休，白苹吹尽楚江秋。\n道人不是悲秋客，一任晚山相对愁。",
        "dynasty": "宋",
        "collection_info": null
    },
    {
        "uuid": "d12465bd8b80c473042c5921270fe01b",
        "title": "和家君早寒之什",
        "author": "程颢",
        "content": "满地清霜结晓寒，平明飞霰洒柴关。\n乍凭酒力温肌骨，陡觉风威着面颜。\n闾里相呼泥北户，牛羊收牧下前山。\n急须趁日藏薪炭，冻后髙枝不易攀。",
        "dynasty": "宋",
        "collection_info": null
    },
    {
        "uuid": "28aa7f386d63ed55c874b56415eae6a3",
        "title": "和咏草",
        "author": "程颢",
        "content": "渐觉东皇意思匀，陈根初动夜来新。\n忽惊平地有轻绿，已盖六街无旧尘。\n莫为枯荣吟野草，且怜愁醉柅香轮。\n诗人空怨王孙远，极目萋萋又一春。",
        "dynasty": "宋",
        "collection_info": null
    },
    {
        "uuid": "ddf5c49eeb34a46f38fa249c3d9e7c77",
        "title": "和邵尧夫打乖吟二首  其一",
        "author": "程颢",
        "content": "打乖非是要安身，道大方能混世尘。\n陋巷一生颜氏乐，清风千古伯夷贫。\n客求墨妙多携卷，天为诗豪剩借春。\n尽把笑谈亲俗子，德容犹足慰乡人。",
        "dynasty": "宋",
        "collection_info": null
    },
    {
        "uuid": "1be5ccf7d2e259c398dd5097cddcff70",
        "title": "和邵尧夫打乖吟二首  其二",
        "author": "程颢",
        "content": "圣贤事业本经纶，肯为巢由继后尘。\n三币未回伊尹志，万钟难换子舆贫。\n且因经世藏千古，已占西轩度十春。\n时止时行皆有命，先生不是打乖人。",
        "dynasty": "宋",
        "collection_info": null
    },
    {
        "uuid": "bfb1ac4c3a77f80a74263b43196155da",
        "title": "和尧夫首尾吟",
        "author": "程颢",
        "content": "先生非是爱吟诗，为要形容至乐时。\n醉裏干坤都寓物，闲来风月更输谁。\n死生有命人何与，消长随时我不悲。\n直到希夷无事处，先生非是爱吟诗。",
        "dynasty": "宋",
        "collection_info": null
    },
    {
        "uuid": "3f53a81ee65193e13c71b0a7e7d83370",
        "title": "和尧夫西街之什二首  其一",
        "author": "程颢",
        "content": "先生相与赏西街，小子亲携几杖来。\n行次毎容参剧论，坐隅还许侍余杯。\n槛前流水心同乐，林外青山眼重开。\n时泰身闲难两得，直须乘兴数追陪。",
        "dynasty": "宋",
        "collection_info": null
    },
    {
        "uuid": "a42bdce52c5c1c1e2afe3d6334d70344",
        "title": "和尧夫西街之什二首  其二",
        "author": "程颢",
        "content": "先生髙蹈隐西街，风月犹牵赋咏才。\n暂到邻家赏池舘，便将佳句写琼瑰。\n壮图已譲心先快，剧韵仍降字占挼。\n只有一条夸大甚，水边曾未两三杯。",
        "dynasty": "宋",
        "collection_info": null
    },
    {
        "uuid": "1ed97771242dc43a77b2e3b07a496505",
        "title": "游月陂",
        "author": "程颢",
        "content": "月陂堤上四徘徊，北有中天百尺台。\n万物已随秋气改，一鐏聊为晚凉开。\n水心云影闲相照，林下泉声静自来。\n世事无端何足计，但逢佳日约重陪。",
        "dynasty": "宋",
        "collection_info": null
    },
    {
        "uuid": "e015ec3391621e51604ce66d59286efc",
        "title": "秋日偶成二首  其一",
        "author": "程颢",
        "content": "寥寥天气已髙秋，更倚凌虚百尺楼。\n世上利名羣蠛蠓，古来兴废几浮沤。\n退居陋巷颜回乐，不见长安李白愁。\n两事到头须有得，我心处处自优游。",
        "dynasty": "宋",
        "collection_info": null
    },
    {
        "uuid": "90cd8d1a07620decb69fb3f197402359",
        "title": "秋日偶成二首  其二",
        "author": "程颢",
        "content": "闲来无事不从容，睡觉东窗日已红。\n万物静观皆自得，四时佳兴与人同。\n道通天地有形外，思入风云变态中。\n富贵不滛贫贱乐，男儿到此是豪雄。",
        "dynasty": "宋",
        "collection_info": null
    },
    {
        "uuid": "a81eec024ec832285ce27331ef143884",
        "title": "代少卿和王宣徽游崇福宫",
        "author": "程颢",
        "content": "睿祖开真宇，祥光下紫微。\n威容凝粹穆，仙仗俨周围。\n嗣圣严追奉，神游遂此归。\n冕旒临秘殿，天日照西畿。\n朱鳯衔星盖，清童护玉衣。\n鹤笙鸣远吹，珠蘂弄晴晖。\n瑶草春常在，琼霜晓未晞。\n木文灵像出，太一醴泉飞。\n醮夕思飊驭，香晨望绛闱。\n衰迟愧宫职，萧洒自忘机。",
        "dynasty": "宋",
        "collection_info": null
    },
    {
        "uuid": "6d13d171d1e0ba106ef7a240050469d0",
        "title": "和王安之五首 小园",
        "author": "程颢",
        "content": "閒坊西曲奉常家，景物天然占一窳。\n恰似庾园基址小，全胜浥涧路途賖。\n知君陋巷心犹乐，比我侨居事已夸。\n且喜杖藜相过易，隔墙无用少游车。",
        "dynasty": "宋",
        "collection_info": null
    },
    {
        "uuid": "0fff4808e05b6aa94f34c7fe5cd3823b",
        "title": "和王安之五首 野轩",
        "author": "程颢",
        "content": "谁怜大第多奇景，自爱贫家有古风。\n会向红尘生野思，始知泉石在胸中。",
        "dynasty": "宋",
        "collection_info": null
    },
    {
        "uuid": "348576e1170d7ddd1096a74b2608eeee",
        "title": "和王安之五首 污亭",
        "author": "程颢",
        "content": "强洁犹来真有为，好髙安得是无心。\n污亭妙旨君须会，物我何争事莫侵。",
        "dynasty": "宋",
        "collection_info": null
    },
    {
        "uuid": "5407e4503f480f736a6873bfab5d87cd",
        "title": "和王安之五首 药轩",
        "author": "程颢",
        "content": "嚢中数味应千种，砌下栽苗过百名。\n好是微风入庭户，清香交送满檐楹。",
        "dynasty": "宋",
        "collection_info": null
    },
    {
        "uuid": "838d534942c8e879d4066e13b505b9cc",
        "title": "晚晖亭",
        "author": "程颢",
        "content": "亭下花光春正好，亭头山色晚尤佳。\n欲知剩占清风处，思顺街东第一家。",
        "dynasty": "宋",
        "collection_info": null
    },
    {
        "uuid": "793e05f6401f7d4df5216f05ff8eea4c",
        "title": "和花庵",
        "author": "程颢",
        "content": "得意即为适，种花非贵多。\n一区才丈席，满目自云萝。\n静听禽声乐，闲招月色过。\n期公在康济，终奈此情何。",
        "dynasty": "宋",
        "collection_info": null
    },
    {
        "uuid": "31ef3000721dac32ddad188b78fb62de",
        "title": "子直示以新诗一轴偶为四韵奉谢",
        "author": "程颢",
        "content": "治剧君能佚，居闲我更慵。\n自惟降藻丽，不解断舂容。\n寡和知高唱，深情见古风。\n静吟梁甫意，真似卧隆中。",
        "dynasty": "宋",
        "collection_info": null
    },
    {
        "uuid": "0235202e8501a125d7dc82a07f98b75e",
        "title": "和诸公梅台",
        "author": "程颢",
        "content": "急须乘兴赏春英，莫待空枝谩寄声。\n淑景暖风前日事，淡云微雨此时情。",
        "dynasty": "宋",
        "collection_info": null
    },
    {
        "uuid": "7611622e7949a4cd03279b7577d9abb5",
        "title": "后一日再和",
        "author": "程颢",
        "content": "常劝嬉游须及辰，莫辞巾屦染埃尘。\n秪应风雨梅台上，已减前时一半春。",
        "dynasty": "宋",
        "collection_info": null
    },
    {
        "uuid": "bba6561b5cdbf2481f86ef5dab649475",
        "title": "郊行即事",
        "author": "程颢",
        "content": "芳原绿野恣行时，春入遥山碧四围。\n兴逐乱红穿柳巷，困临流水坐苔矶。\n莫辞盏酒十分醉，秪恐风花一片飞。\n况是清明好天气，不妨游衍莫忘归。",
        "dynasty": "宋",
        "collection_info": null
    },
    {
        "uuid": "e10fb0c1b4a654fe5193c617e75459ce",
        "title": "春日江上",
        "author": "程颢",
        "content": "新蒲嫩柳满汀洲，春入渔舟一棹浮。\n云幕倒遮天外日，风帘轻扬竹间楼。\n望穷远岫微茫见，兴逐归槎汗漫游。\n不畏蛟螭起波浪，却怜清泚向东流。",
        "dynasty": "宋",
        "collection_info": null
    },
    {
        "uuid": "1b520b1e2a8b71921fa843cdd4533f66",
        "title": "下白径岭先寄孔周翰郎中",
        "author": "程颢",
        "content": "骤经微雨过芳郊，转觉长河气象豪。\n归骑已登吴坂峻，飞云犹认华山髙。\n门前岐路通西国，城上楼台压巨涛。\n欲问甘棠旧风化，主人邀客醉香醪。",
        "dynasty": "宋",
        "collection_info": null
    },
    {
        "uuid": "8450ffd887eb27ba105c12a4be8505a5",
        "title": "盆荷二首  其一",
        "author": "程颢",
        "content": "庭下竹青青，盆荷水面平。\n谁言无远趣，自觉有余清。\n影倒假山翠，波光朝日明。\n涟漪尤绿净，凉吹夜来生。",
        "dynasty": "宋",
        "collection_info": null
    },
    {
        "uuid": "5ba8adad2009d65494d309b3f79c5d29",
        "title": "盆荷二首  其二",
        "author": "程颢",
        "content": "衡茅岑寂掩柴关，庭下萧疏竹数竿。\n狭地难容大池沼，浅盆聊作小波澜。\n澄澄皓月供宵影，瑟瑟凉风助晓寒。\n不校蹄涔与沧海，未知清兴有谁安。",
        "dynasty": "宋",
        "collection_info": null
    },
    {
        "uuid": "44a7d27dc39d9459b7feb77175728c70",
        "title": "陈公廙园修禊事席上赋",
        "author": "程颢",
        "content": "盛集兰亭旧，风流洛社今。\n坐中无俗客，水曲有清音。\n香篆来还去，花枝泛復沉。\n未须愁日暮，天际是轻阴。",
        "dynasty": "宋",
        "collection_info": null
    },
    {
        "uuid": "2cd0956def229291d7940a40f5bd2598",
        "title": "酬韩持国资政湖上独酌见赠",
        "author": "程颢",
        "content": "对花酌酒公能乐，饭糗羮藜我自贫。\n若语至诚无内外，却应分别更迷真。",
        "dynasty": "宋",
        "collection_info": null
    },
    {
        "uuid": "2228a88afc23f143f35a1b2040357625",
        "title": "哭张子厚先生",
        "author": "程颢",
        "content": "叹息斯文约共修，如何夫子便长休。\n山东无復苍生望，西土谁共后学求。\n千古声名联棣萼，二年零落去山丘。\n寝门恸哭知何限，岂独交亲念旧游。",
        "dynasty": "宋",
        "collection_info": null
    },
    {
        "uuid": "33d2ef42b4bdbc579e14b493f3af893f",
        "title": "夏",
        "author": "程颢",
        "content": "百叶盆榴照眼明，桐阴初密暑犹清。\n深深重幕度香缕，寂寂高堂闻燕声。",
        "dynasty": "宋",
        "collection_info": null
    },
    {
        "uuid": "326fa3d1c80b053af9ea303041909696",
        "title": "秋",
        "author": "程颢",
        "content": "洗涤炎埃宿雨晴，井梧一叶报秋声。\n气从缇室葭莩起，风向白苹洲渚生。",
        "dynasty": "宋",
        "collection_info": null
    },
    {
        "uuid": "bc31d31a5b084185b8709379bde2f246",
        "title": "睢阳五老图",
        "author": "程颢",
        "content": "大道刚明孰肯闲，拳拳心志尚遗冠。\n饭蔬饮水时行乐，定礼删诗国建桓。\n终身恋阙存忠厚，薄味供先表蹇寒。\n鸿钧幸得循清运，余烈凭人仔细看。",
        "dynasty": "宋",
        "collection_info": null
    },
    {
        "uuid": "8d71945d037ba990b7e7ca89acc6e86f",
        "title": "句",
        "author": "程颢",
        "content": "中心如自固，外物岂能迁。",
        "dynasty": "宋",
        "collection_info": null
    }
]