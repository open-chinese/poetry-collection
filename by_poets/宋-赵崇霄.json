[
    {
        "uuid": "04b1f469d1d4d08aa0660c38386fb364",
        "title": "东风第一枝 妒雪梅苏",
        "author": "赵崇霄",
        "content": "妒雪梅苏，迷烟柳醒，游丝轻扬新霁。\n卷帘看燕初归，步屧为花早起。\n春来犹浅，便做出、十分春意。\n喜凤钗、才卸珠幡，早换巧梳描翠。\n着数点、催花雨腻。\n更一番、递香风细。\n小莺忺暖调声，嫩蝶试晴舞翅。\n清欢易失，怕轻负、年芳流水。\n好趁闲、共整吟鞯，日日访桃寻李。",
        "dynasty": "宋",
        "collection_info": null
    }
]