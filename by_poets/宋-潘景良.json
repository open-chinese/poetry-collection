[
    {
        "uuid": "9328b6942f821d21e4dc34589c06ac4f",
        "title": "游金山",
        "author": "潘景良",
        "content": "嵌岩穹窿，屹立乎江中。\n崩湍下瞰不见底，巨石崛出高摩空。\n混沌破来到今几万岁，雄奇秀丽胡为乎此山兮独钟。\n长江西来一万里，当空削出金芙蓉。\n上有金仙居，下有冯夷宫。\n宝坊栉比列霄汉，塔影倒置惊鱼龙。\n有时洪钟咽烟响，潮音属和驱群聋。\n鸟飞竟力不得到，我尝拏舟一抵其云峰。\n摄衣步楼阁，矫首观无穷。\n齐州九点落眼底，岷峨西望沧溟蒙。\n忽闻长风破巨浪，芥蒂一洗平生胸。\n山僧喜殊常，握手何从容。\n杯擎陆羽水，茶泛玉川风。\n鹤庵散仙，恒斋老翁，把臂大笑声融融。\n天风吹袂欲轻举，白云缥缈将何从。\n不知海外之三山，群仙之乐与此将异而或同。\n迄今别去五六载，我舟又復来掀篷。\n山灵偃蹇我倨傲，尘怀汩没不得追前踪。\n风帆一笑金山过，山头日落飞冥鸿。",
        "dynasty": "宋",
        "collection_info": null
    }
]