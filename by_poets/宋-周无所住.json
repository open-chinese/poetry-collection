[
    {
        "title": "玄关一窍颂",
        "author": "周无所住",
        "content": "一窍纔通万窍通，丝毫不动露真空。\n箇中便是真宗祖，认着依前又不中。",
        "dynasty": "宋",
        "collection_info": null
    },
    {
        "title": "真土颂",
        "author": "周无所住",
        "content": "真土从来名强立，学人不晓谩傍求。\n若知真土为中道，何必骑牛更觅牛。",
        "dynasty": "宋",
        "collection_info": null
    },
    {
        "title": "阳晶颂",
        "author": "周无所住",
        "content": "全清绝点号阳晶，纔有纤瑕便属阴。\n多少神仙皆不说，谁人肯向此留心。",
        "dynasty": "宋",
        "collection_info": null
    },
    {
        "title": "玄牝颂",
        "author": "周无所住",
        "content": "万物芸芸，各归其根。\n识得根源，玄牝虚传。",
        "dynasty": "宋",
        "collection_info": null
    },
    {
        "title": "龙虎颂",
        "author": "周无所住",
        "content": "龙虎猖狂，心念炎烈。\n慧剑纔挥，二兽俱灭。",
        "dynasty": "宋",
        "collection_info": null
    },
    {
        "title": "铅汞颂",
        "author": "周无所住",
        "content": "欲识铅汞，情性二物。\n二物和合，还丹了毕。",
        "dynasty": "宋",
        "collection_info": null
    },
    {
        "title": "真炉鼎颂",
        "author": "周无所住",
        "content": "头上顶天，脚下踏地。\n中有一物，煅成宝器。",
        "dynasty": "宋",
        "collection_info": null
    },
    {
        "title": "真药物颂",
        "author": "周无所住",
        "content": "天地之先，无根灵草。\n一意制度，产成至宝。",
        "dynasty": "宋",
        "collection_info": null
    },
    {
        "title": "斤两颂",
        "author": "周无所住",
        "content": "不圆不缺行中道，着意忘怀便落偏。\n更言二八一斤数，开眼明明被孰瞒。",
        "dynasty": "宋",
        "collection_info": null
    },
    {
        "title": "抽添颂  其一",
        "author": "周无所住",
        "content": "若问抽添法，纵擒怕觉迟。\n调停无损益，方始证无为。",
        "dynasty": "宋",
        "collection_info": null
    },
    {
        "title": "抽添颂  其二",
        "author": "周无所住",
        "content": "识得真心无不徧，自己不明被物转。\n可怜无限守株人，退铅进汞错方便。",
        "dynasty": "宋",
        "collection_info": null
    },
    {
        "title": "火候颂",
        "author": "周无所住",
        "content": "真火本无候，时人休强猜。\n要知端的意，无去亦无来。",
        "dynasty": "宋",
        "collection_info": null
    },
    {
        "title": "法度颂",
        "author": "周无所住",
        "content": "清浄药材，密意为丸。\n十二时中，无念火煎。",
        "dynasty": "宋",
        "collection_info": null
    },
    {
        "title": "口诀颂",
        "author": "周无所住",
        "content": "意到心诚，湛然若凝。\n昼夜无间，效验自应。",
        "dynasty": "宋",
        "collection_info": null
    },
    {
        "title": "沐浴颂",
        "author": "周无所住",
        "content": "沐浴无他术，休寻卯酉中。\n困眠饥吃饭，无日不春风。",
        "dynasty": "宋",
        "collection_info": null
    },
    {
        "title": "工夫颂",
        "author": "周无所住",
        "content": "百刻工夫一刻推，一刻还同十二时。\n十二时中归一念，念中无念始真奇。",
        "dynasty": "宋",
        "collection_info": null
    },
    {
        "title": "温养颂",
        "author": "周无所住",
        "content": "恬淡无思虑，虚无任自然。\n胎圆神自化，我命不由天。",
        "dynasty": "宋",
        "collection_info": null
    }
]