[
    {
        "uuid": "b3a9f8fa06a5686dc2e475bfeeaf2d65",
        "title": "焦山寺",
        "author": "翟汝文",
        "content": "水轮依风负坤舆，百川东流同灌输。\n掀巾之陂莽吞受，沃焦之山初不濡。\n云根终古插江湖，狂澜滔天随卷舒。\n空神迴标避突兀，海门排霄岌相扶。\n僧居蚝山迷向背，佛宇蜃气成吹嘘。\n昔游玄冬崖壑枯，洪涛溅雨吹裳裙。\n风来惊潮愁海若，溟涨跋浪翻鲸鱼。\n羽渊咸池相荡潏，月阿日窟漂方隅。\n此身浮沤一缘聚，四大湿相弥空虚。\n鍼锋悬持妙喜住，蚊睫坐睨焦螟居。\n山中老禅眼于菟，香饭遗化分雕胡。\n重渊垂涎舞蛟首，方丈宴寝凝熏炉。\n夜寒月黑照浊水，乞取坏衲摩尼珠。",
        "dynasty": "宋",
        "collection_info": null
    },
    {
        "uuid": "43bf5c90127fd8707e34ab9d29535bb2",
        "title": "赋米芾海岳庵",
        "author": "翟汝文",
        "content": "楚米仙人好楼居，植桐崇冈结精庐。\n下瞰赤县宾蟾乌，东西跳丸天驰驱。\n腹藏万卷胸垂胡，论古如河决九渠。\n掀髯送目转八区，欲叫虞舜起苍梧。",
        "dynasty": "宋",
        "collection_info": null
    },
    {
        "uuid": "e94b500042a296d7db138746ae70ea24",
        "title": "北固山",
        "author": "翟汝文",
        "content": "山形鬰长虬，掉尾趋平川。\n迴峰耸赑屃，广殿凌云巓。\n登临望八极，天盖垂空元。\n鸿蒙一气乱，鬼物半涂颠。\n天风河汉响，户牖斗柄悬。\n黄图昔散漫，赤伏竟沮迁。\n凄凉霸气歇，徙倚平台骞。\n山川宛如昔，独为骚人妍。\n江声战九地，幽愤为谁湔。\n晴雷殷列缺，电火搜蜿蜒。\n矞皇故代物，猛炽随飞烟。\n僧繇六花佛，生面行差肩。\n铢衣类帝网，肉髻浮青莲。\n巍峨开元帝，玉座犹高悬。\n奋迅陆子画，青{犭兕}戏芝田。\n萧梁遗巨镬，仿佛像姦镌。\n赞皇艺两柏，鬰屈蛟龙缠。\n空焚荡灰劫，涕视悲人天。\n铿铿斧斤初，千柱欻修椽。\n苍头封草树，佳气封云泉。\n孤标危塔涌，迥佛层阴坚。\n溟翻塔影倒，天转磨蚁旋。\n咨嗟一弹指，悲悟三生缘。\n有生甚脆弱，膏火消烦煎。\n喟彼昔夸夺，修罗构戈鋋。\n吾将声洪钟，须弥叫金仙。",
        "dynasty": "宋",
        "collection_info": null
    },
    {
        "uuid": "787000f4f2670f4c769315c9aad242c8",
        "title": "句",
        "author": "翟汝文",
        "content": "青女霜如失，黄人日故迟。",
        "dynasty": "宋",
        "collection_info": null
    }
]