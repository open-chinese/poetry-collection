[
    {
        "uuid": "060ede634bda6bd95ce39efc51baf1d2",
        "title": "捕虎行",
        "author": "汪襄",
        "content": "西山春暮繁草木，红白花开映岩谷。\n朝来猛虎忽留踪，猎人挟刃争驱逐。\n坡平草软筋力健，目光两镜照林麓。\n吻牙狐兔何足噬，要向川原饱人肉。\n猎夫鼓勇欲生擒，失利宁虞伤手足。\n我令壮士八九辈，袒裼而往敢退缩。\n持戈踊跃皆直前，不顾爪牙加抵触。\n于菟怒鬬力已困，白刃纷然刺其腹。\n不施陷穽设罗网，须臾俄闻就缚束。\n未踰半昼捷书来，抚掌惊嗟大神速。\n百夫肩舁向城市，塞巷填街争纵目。\n皆云古昔未曾有，不比春山得麋鹿。\n斑皮爱护输府，肝胆珍奇竞收蓄。\n吾闻兽之猛者莫如虎，摇尾磨牙肆其毒。\n一旦力尽势已穷，血膋反以饷僮仆。\n乃知刚狠不足恃，仁若驺虞才可录。\n虎兮虎兮，曷为出哉，深山穷谷可以隐而不隐，岂以夫皮为之灾。\n官有壮土长戟可以捕取尔，尔其亟去无復来。\n大江虽深亦可渡，纵横勿碍行人路。",
        "dynasty": "宋",
        "collection_info": null
    }
]