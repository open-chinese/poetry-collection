[
    {
        "uuid": "390385f97b2a359c7cd233b144750795",
        "title": "送盖少卿晞之赴太平州",
        "author": "卫泾",
        "content": "三釜果何乐，万钟岂云轻。\n当知昔贤士，及亲乃为荣。\n忆昨使东淮，循陔兰芳馨。\n维先司徒公，大篇宠其行。\n喜我谐禄养，劝之力身名。\n俛仰四十载，岁月何峥嵘。\n髯卿世济美，中外稔践更。\n勇退甫宴娱，起家俄诏征。\n秩真二千石，选授参陪京。\n时哉春阳中，光风助严程。\n歌廉盛襦袴，迎伋森旆旌。\n矧伊太夫人，九十颜如婴。\n朱轓从板舆，此乐谁能并。\n缅怀平生好，相友真弟兄。\n我今抱永慕，抚旧祇怆情。\n涂山古名邦，官府号太平。\n故秋适淫潦，所至多疲氓。\n政须事安集，未可施敲榜。\n长江戍水犀，形势足干城。\n时虽急规恢，不用邀功能。\n君年壮于我，宏图在南溟。\n报国岂忧晚，事亲宜竭诚。\n道院日余暇，北堂庆方增。\n戏綵供笑粲，捧觞寿期龄。\n孝立忠亦遂，俗美政易成。\n奏最亟归来，勿云厌承明。",
        "dynasty": "宋",
        "collection_info": null
    },
    {
        "uuid": "ed2b32581f3c0594b466e661feebe78d",
        "title": "张德辉以诗见遗需酒因次韵解嘲",
        "author": "卫泾",
        "content": "廷评一石了狱事，谪仙一斗百篇诗。\n君才盘盘压今古，肯使英名夸昔时。\n浊醪妙理清有圣，此意岂復达士疑。\n我惭鼷腹怯鲸量，咄咄隠几成书痴。",
        "dynasty": "宋",
        "collection_info": null
    },
    {
        "uuid": "ceb9fbb34e7c84aec84388a886a9d286",
        "title": "舟行遇顺风",
        "author": "卫泾",
        "content": "画船昨日吴江西，风雨满江鼓棹迟。\n客帆过眼撇波去，坐看舟子相犹夷。\n今朝风忽发东北，纵帆如飞揭百尺。\n来者寸步不可前，停舻怅望求弗获。\n风从何来天何为，顺喜逆怨人自私。\n世间万事亦尔耳，乘除妙理君安知。",
        "dynasty": "宋",
        "collection_info": null
    },
    {
        "uuid": "1ed79d5bd57b8eb2f8ba651708463196",
        "title": "呈张德辉",
        "author": "卫泾",
        "content": "韫椟君子藏，枉寻吾道曲。\n绝物忌太清，狥世未免俗。\n人言俗难医，我见清可濯。\n安得直上挽天河，一洗俗尘千万斛。",
        "dynasty": "宋",
        "collection_info": null
    },
    {
        "uuid": "edd57943c06ee8b296cfea5272bf910b",
        "title": "为杨仲起寿",
        "author": "卫泾",
        "content": "天台高压东南州，秀钟千古生公侯。\n君才槃槃第一流，学优颜闵卑由求。\n天意端为斯文忧，妙龄掉鞅从英游。\n笔力挽强回万牛，金玉精美价未酬。\n文章从古天地讐，演起大业难延留。\n腾骧万里须骐骝，行看大对悟凝旒。\n擢冠多士骑鰲头，归来双亲喜气浮，充闾佳瑞乐事修。\n烟霄衮衮殊未休，整顿干坤摅壮猷。\n策勋稷契伊吕周，请公为酬白玉舟。\n他年名遂高千秋，却揖刘阮寻浮邱。",
        "dynasty": "宋",
        "collection_info": null
    },
    {
        "uuid": "f96979dbf769d1b22d6a19e5145c88fc",
        "title": "上亲庭寿",
        "author": "卫泾",
        "content": "中兴申甫来高崧，卜人吉梦占维熊。\n生贤应有造化工，吾家积善庆所钟。\n公跨鸾驭从蓬宫，襟怀廓落凌秋空。\n居乡惠爱先困穷，谭笑万户生春融。\n在官履行洁且忠，此心须信天可通。\n福善有道非滥蒙，岁寒乃知柏与松。\n从今风虎依云龙，扶摇万里乘长风。\n结知丹扆恩厖鸿，金貂赤舄华吾宗。\n尊荣安寿仁之功，从教绿鬓宜方瞳。\n义方垂教惭倥侗，青毡欲使扬祖风。\n勉策驽驾追逸踪，它年乐事来迎逢。\n燕山嘉誉难独隆，宴堂清晓祥云浓，槐庭昼永阴重重。\n千岁风月谁与同，敬祝王母偕僊翁。",
        "dynasty": "宋",
        "collection_info": null
    },
    {
        "uuid": "d80289f63b70bd57b08e43353b3a2be8",
        "title": "元日到湖上",
        "author": "卫泾",
        "content": "勋业须年少，栖迟祇自怜。\n若为车阨首，未试翼垂天。\n拭目看新历，伤心惜去年。\n湖山一舒啸，春信满梅边。",
        "dynasty": "宋",
        "collection_info": null
    },
    {
        "uuid": "57b6ac378bc69c5451514d062e1f78a5",
        "title": "次德茂沌中韵",
        "author": "卫泾",
        "content": "沌路随江转，疎篱匝岸斜。\n寄身千万里，慰眼两三家。\n老矣思为圃，归欤学种瓜。\n遥知荷锄倦，一酌散腰麻。",
        "dynasty": "宋",
        "collection_info": null
    },
    {
        "uuid": "14d068dec5301876d55ca9315df855fa",
        "title": "挽高宗皇帝章四首  其一",
        "author": "卫泾",
        "content": "大业高千古，斯文炳六经。\n无刑深帝泽，不战寿生灵。\n神圣非殂落，干坤有晦冥。\n难名是天德，刻画谩丹青。",
        "dynasty": "宋",
        "collection_info": null
    },
    {
        "uuid": "8594afb2eb5a066ebbf34a04e2f1169a",
        "title": "挽高宗皇帝章四首  其二",
        "author": "卫泾",
        "content": "致治勤三纪，怡神寿九龄。\n玉巵传汉殿，宝册焕尧庭。\n庆事方频举，哀歌讵忍听。\n万邦惟戴舜，亿载奉慈宁。",
        "dynasty": "宋",
        "collection_info": null
    },
    {
        "uuid": "af37a97545b1735c1cb58529726c3941",
        "title": "挽高宗皇帝章四首  其三",
        "author": "卫泾",
        "content": "历数千龄在，讴歌四海归。\n地雄元帅府，天授上皇衣。\n洗甲干坤凈，投戈日月挥。\n成功有如此，今古独巍巍。",
        "dynasty": "宋",
        "collection_info": null
    },
    {
        "uuid": "1f444bbed121f069eaccb0609b983952",
        "title": "挽高宗皇帝章四首  其四",
        "author": "卫泾",
        "content": "江右龙飞后，临安日晕时。\n煌煌周礼乐，肃肃汉威仪。\n鱼水君臣会，耕桑父子嬉。\n谁欤老文学，重述中兴碑。",
        "dynasty": "宋",
        "collection_info": null
    },
    {
        "uuid": "73e5a58312b800ac6dbffd288bdbf03f",
        "title": "悼外姑安康郡太夫人章氏  其一",
        "author": "卫泾",
        "content": "有美夫人德，家齐周召来。\n义襟赒梓里，孝养备兰陔。\n爵视三槐贵，年登九袠开。\n追荣知未艾，卿月近公台。",
        "dynasty": "宋",
        "collection_info": null
    },
    {
        "uuid": "b6352db56a9ba1429f4612dea7c73412",
        "title": "悼外姑安康郡太夫人章氏  其二",
        "author": "卫泾",
        "content": "鷄犬相闻地，湖山百里间。\n自怜同子姓，无復恃慈颜。\n薤露声徒切，灵輀去不还。\n拟为临穴恸，哀泪已潸潸。",
        "dynasty": "宋",
        "collection_info": null
    },
    {
        "uuid": "14c18f7a2a5a697a08f609b355608878",
        "title": "悼倪尚书  其一",
        "author": "卫泾",
        "content": "历事三朝久，清居一世尊。\n心惟在王室，手不炙权门。\n横浦流风好，香山逸兴存。\n经纶未渠展，此意向谁论。",
        "dynasty": "宋",
        "collection_info": null
    },
    {
        "uuid": "7cc7d27d52531fd229732f989110707a",
        "title": "悼倪尚书  其二",
        "author": "卫泾",
        "content": "旧草扬庭制，旋高曳履声。\n胸襟忠愤切，官职去留轻。\n定力鰲为动，浮言蜮自鸣。\n太玄从白首，性地转分明。",
        "dynasty": "宋",
        "collection_info": null
    },
    {
        "uuid": "124578ad4a4df817484c1b0ba6d35e51",
        "title": "悼倪尚书  其三",
        "author": "卫泾",
        "content": "入馆论心旧，同朝託契长。\n鲈乡各归去，鸥水久相忘。\n正喜山中隠，俄传橘裏藏。\n遗铭最奇绝，读罢泪淋浪。",
        "dynasty": "宋",
        "collection_info": null
    },
    {
        "uuid": "d98608a66779878186db4131919b22f3",
        "title": "长沙鹿鸣宴送诸进士",
        "author": "卫泾",
        "content": "楚材从古擅豪雄，况是长沙世着忠。\n鸣鹿三章新得句，抟鹏万里稳摩空。\n科名直寄文词表，事业相期气节中。\n畎亩平时忧国念，盍将长策沃宸衷。",
        "dynasty": "宋",
        "collection_info": null
    },
    {
        "uuid": "5160ce79e6af290a8373abd1c853b5d6",
        "title": "上皇太子寿  其一",
        "author": "卫泾",
        "content": "嘉辰鷄戟瑞烟高，苍震丕承九庙祧。\n潮驾天吴彰海润，气涵云汉毓金昭。\n分阴资善时稽古，辨色含元日侍朝。\n欲识斯心仁寿处，谟参圣父五兵销。",
        "dynasty": "宋",
        "collection_info": null
    },
    {
        "uuid": "47aa0c59e03afc6546663dbf0277a2a2",
        "title": "上皇太子寿  其二",
        "author": "卫泾",
        "content": "南极秋中夜有辉，经旬先与玉衡齐。\n祥开游震天方眷，德懋元良日自跻。\n风爽铜声谐户御，月明银镂湿宫题。\n遥知侍宴欢鱼藻，曾忝宾筵漫舞酰。",
        "dynasty": "宋",
        "collection_info": null
    },
    {
        "uuid": "e7c1de21b5005a6303231f02a695de71",
        "title": "为乐提刑寿二首  其一",
        "author": "卫泾",
        "content": "千里潇湘秋气清，使星高并寿星明。\n云槎端向银河上，仙桂真从璧月生。\n好善优优乐正子，腾光焰焰李长庚。\n会看初度称觞后，径驾锋车入帝城。",
        "dynasty": "宋",
        "collection_info": null
    },
    {
        "uuid": "e740c3460e90bbf457ebb79faa48b874",
        "title": "为乐提刑寿二首  其二",
        "author": "卫泾",
        "content": "绣衣持斧按蛮荆，三见门弧喜气盈。\n孟子能令棠粟发，不疑更使汉刑平。\n好将两手摩铜狄，长对三秋正玉衡。\n闻道中宵思贾傅，江湖未可老鳣鲸。",
        "dynasty": "宋",
        "collection_info": null
    },
    {
        "uuid": "72dce8895b3250a11fdbba14121971ab",
        "title": "为运使蔡国博寿二首  其一",
        "author": "卫泾",
        "content": "橘颗围僊饱紫芝，菊潭酿酒拍金巵。\n九秋沆砀成功日，六辔光华初度时。\n试问江湖劳漕輓，何如朝夕密论思。\n预知来岁生朝后，更着宫袍拜赤墀。",
        "dynasty": "宋",
        "collection_info": null
    },
    {
        "uuid": "a51336accb062460d75b3a7bb253f7e7",
        "title": "为运使蔡国博寿二首  其二",
        "author": "卫泾",
        "content": "西山南浦气葱葱，夜拥长庚粲碧空。\n惠露昔霑江汉表，使星今照斗牛中。\n晚粳已喜霜前熟，宿麦应从雨后丰。\n十一州人还得饱，绣衣寿斚与民同。",
        "dynasty": "宋",
        "collection_info": null
    },
    {
        "uuid": "b44cbe99d38835a75b4aff0f7dab886e",
        "title": "古林邱",
        "author": "卫泾",
        "content": "支筇来访古林邱，转尽山腰俯碧流。\n峭壁千寻悬石磴，苍崖百尺护龙湫。\n行人迹断烟常暝，过鸟声闲意更幽。\n小憩已销尘俗虑，溪山奇绝是兹游。",
        "dynasty": "宋",
        "collection_info": null
    },
    {
        "uuid": "1129f5fad26df90848745212883bba78",
        "title": "晚晴",
        "author": "卫泾",
        "content": "雨断风回忽报晴，山颠初日挂铜钲。\n云烟藏迹千峰翠，草木增华两眼明。\n桑野枝空蚕杼歇，溪泉溜急水车鸣。\n鸟啼花笑浑如喜，此去山斋只一程。",
        "dynasty": "宋",
        "collection_info": null
    },
    {
        "uuid": "389f08cf5d770f645d9a6faf1bd97543",
        "title": "沈氏书堂",
        "author": "卫泾",
        "content": "东山风景压东吴，更筑书堂映碧梧。\n詹尹诗存家有宝，齐斋记外更无图。\n洗除纨袴为缃帙，扫荡膏粱入泽臞。\n早晚归舟行霅上，青灯深夜听伊吾。",
        "dynasty": "宋",
        "collection_info": null
    },
    {
        "uuid": "882c231909de6a51129337c0d359beb0",
        "title": "五日子刻立春",
        "author": "卫泾",
        "content": "客中春到不知春，庭草青青入眼新。\n对酒可无人作伴，照书却有雪为隣。\n雕盘玉笋传生菜，宝胜金花锡近臣。\n我已栖迟宁事事，有谁曾为嘆长贫。",
        "dynasty": "宋",
        "collection_info": null
    },
    {
        "uuid": "8169988594cf4c52f09aa407df08b7f2",
        "title": "次德茂用惟直南楼韵",
        "author": "卫泾",
        "content": "眼明仍见大江浮，贪看青山倚柂楼。\n落日鷄豚秋保社，轻风苹蓼晚汀洲。\n长征倦马思夷路，不下惊鸥避急流。\n亦有琅玕何所赠，漫歌平子侧身愁。",
        "dynasty": "宋",
        "collection_info": null
    },
    {
        "uuid": "8b80dfd5b9db8ca5a873f565a79d0d31",
        "title": "山行后观及通鑑五代之际成败得丧废兴之迹因为感慨用前韵",
        "author": "卫泾",
        "content": "溪山适兴且闲行，绿藓苍苔任点裳。\n看镜已侵双鬓碧，忧时每觉寸心伤。\n驰名扰扰终安用，浩饮陶陶计亦长。\n千古英雄谁可问，纍纍邱陇水茫茫。",
        "dynasty": "宋",
        "collection_info": null
    },
    {
        "uuid": "dd2a676d6a6849e98c19d0c8e79ebba6",
        "title": "次韵呈与叔兄",
        "author": "卫泾",
        "content": "野塘古岸饱经行，风雨尘埃笑满裳。\n尊酒清江君意厚，片帆千里客怀伤。\n出门求益谋何拙，扫几观书味更长。\n归去飞篷试回首，一川烟水正微茫。",
        "dynasty": "宋",
        "collection_info": null
    },
    {
        "uuid": "b805d6ee6fbb827c54f630aa7ba56144",
        "title": "次韵高仲贻赠别",
        "author": "卫泾",
        "content": "金椀轻抛入钓船，夜寒侵被不成眠。\n近传奏疏三千牍，今见新诗十二篇。\n故国音书凭过鴈，江城烽火照晴天。\n移舟铁瓮城边去，信与名山旧有缘。",
        "dynasty": "宋",
        "collection_info": null
    },
    {
        "uuid": "e5b1ceec9fbb74100ddebbabd5702aba",
        "title": "月夜登吴江垂虹",
        "author": "卫泾",
        "content": "平湖万顷天无风，试上垂虹月满空。\n豁目直穷烟障外，诸峰浑出有无中。\n混同天地纤尘绝，倒影星辰万象雄。\n却笑三山游汗漫，恍然身世到蓬宫。",
        "dynasty": "宋",
        "collection_info": null
    },
    {
        "uuid": "f56a72f7f4db7f2e08fba97b83ecc66a",
        "title": "为师席李上舍去智寿四首  其一",
        "author": "卫泾",
        "content": "当时骑气拥函关，奕代清才擅谪仙。\n鼻祖婵嫣有余庆，至今名世更生贤。",
        "dynasty": "宋",
        "collection_info": null
    },
    {
        "uuid": "73f4cd38074ac2a88776f107411ec394",
        "title": "为师席李上舍去智寿四首  其二",
        "author": "卫泾",
        "content": "屡将大手占伦魁，槐市英声早四驰。\n肯与鳣鲂争尺水，鵾鹏行矣化天池。",
        "dynasty": "宋",
        "collection_info": null
    },
    {
        "uuid": "b54056e1cd64356ebca32c13f92b844e",
        "title": "为师席李上舍去智寿四首  其三",
        "author": "卫泾",
        "content": "道义须知耐岁寒，论心还喜臭如兰。\n龙鳞幸许同攀附，乞与春风借羽翰。",
        "dynasty": "宋",
        "collection_info": null
    },
    {
        "uuid": "e9ace3de34b33f8b3bdd250627be038f",
        "title": "为师席李上舍去智寿四首  其四",
        "author": "卫泾",
        "content": "美景良辰幸与同，瓣香聊以祝南丰。\n它年妙斡洪钧手，尽纳羣生寿域中。",
        "dynasty": "宋",
        "collection_info": null
    },
    {
        "uuid": "96a385bb41c966d6ac1f4bc631e5fd47",
        "title": "夜坐",
        "author": "卫泾",
        "content": "深山五月清无暑，露气漙空午夜寒。\n草际鸣蛩更强聒，满怀秋思寄毫端。",
        "dynasty": "宋",
        "collection_info": null
    },
    {
        "uuid": "36ead88a6d1b185b90a2fefd5bb2ba8a",
        "title": "次与叔兄山行韵",
        "author": "卫泾",
        "content": "阴云冻合不成飞，行李留连岁律迟。\n山色宜晴更宜雪，别来应有忆山诗。",
        "dynasty": "宋",
        "collection_info": null
    },
    {
        "uuid": "b2f99ceea9879e7689b5ed9d50f8e753",
        "title": "与进叔弟策杖山行遣马还孙氏",
        "author": "卫泾",
        "content": "掣电追风古见称，驽材空负渥洼名。\n何如手植青藜杖，云屦风裾自在行。",
        "dynasty": "宋",
        "collection_info": null
    },
    {
        "uuid": "65c954a8863be23b713c5b8c6760d279",
        "title": "登寺中萧疎极甚不见一僧独坐云堂数刻口占",
        "author": "卫泾",
        "content": "萧条古寺僧何处，痴坐方床午漏长。\n怪我溪山惯来往，不惟鱼鸟解相忘。",
        "dynasty": "宋",
        "collection_info": null
    },
    {
        "uuid": "ac0cacf3174355045f788a24d7cb1641",
        "title": "张岩拙轩窑寺用壁韵",
        "author": "卫泾",
        "content": "几阵凉风清不尽，一天秋色渺无边。\n僧房好处閒窗牖，把定山椒紫翠烟。",
        "dynasty": "宋",
        "collection_info": null
    },
    {
        "uuid": "028b50bbb4c70d17f8d8257ed8bd8633",
        "title": "别吴荆溪  其一",
        "author": "卫泾",
        "content": "八载江湖甫召还，深言应又忤天颜。\n九重不见饥民色，只看先生两鬓间。",
        "dynasty": "宋",
        "collection_info": null
    },
    {
        "uuid": "ca97b78c7d59d089d84e2565d49b1555",
        "title": "别吴荆溪  其二",
        "author": "卫泾",
        "content": "去年灵麓未空寒，一客南归不足叹。\n学子今翻辞使旆，归来只得片碑看。",
        "dynasty": "宋",
        "collection_info": null
    },
    {
        "uuid": "180023e0e6ecea63642a7c1a0e2737c8",
        "title": "别吴荆溪  其三",
        "author": "卫泾",
        "content": "家数文章有路寻，云韶殊世不殊音。\n小生不幸生来晚，纔识先生识水心。",
        "dynasty": "宋",
        "collection_info": null
    },
    {
        "uuid": "a464e16b882681483b0ab415aa0d297d",
        "title": "金鳗井",
        "author": "卫泾",
        "content": "鳗井由来岁月深，泓澄一镜绝尘侵。\n要观变化神功妙，会见翻为旱岁霖。",
        "dynasty": "宋",
        "collection_info": null
    },
    {
        "uuid": "40b769be5b2ca8f61a229ef3c8d22eb5",
        "title": "开化寺前古木数株叶密阴繁极可爱繫舟其下赋此",
        "author": "卫泾",
        "content": "古木苍然几岁周，摩空老干荫溪流。\n举头未见征帆下，来向清阴繫小舟。",
        "dynasty": "宋",
        "collection_info": null
    },
    {
        "uuid": "5493478405c2b6e442b988ca526c6a06",
        "title": "忆环谷古梅  其一",
        "author": "卫泾",
        "content": "百花头上春光到，雪压霜欺意更奇。\n岁岁倚栏相望处，水边竹外最南枝。",
        "dynasty": "宋",
        "collection_info": null
    },
    {
        "uuid": "b37f539118f815da41b51927a5d0f78f",
        "title": "忆环谷古梅  其二",
        "author": "卫泾",
        "content": "故园一别换年华，客裏看花更忆花。\n昨夜西窗无限月，伴人春瘦一枝斜。",
        "dynasty": "宋",
        "collection_info": null
    },
    {
        "uuid": "99cae95b1a680651f1458130cf29886a",
        "title": "小山游翠峰寺携枕席寄宿僧堂僧甚多而不与人相接戏成",
        "author": "卫泾",
        "content": "痴坐禅关日亭午，静看博山香一缕。\n欲知世上炎与凉，三扣金僊三不语。",
        "dynasty": "宋",
        "collection_info": null
    },
    {
        "uuid": "71eea2ceeda528ac4ff6508f465dc001",
        "title": "欲至浙江送子寔闻潮早不果行小诗寄别",
        "author": "卫泾",
        "content": "尊酒清江欲语离，事多八九苦参差。\n飞潮更捲征帆急，尽作西窗去后思。",
        "dynasty": "宋",
        "collection_info": null
    },
    {
        "uuid": "7700278b3048aa20d8bbed37f1a5a7b4",
        "title": "闻和叔抚琴",
        "author": "卫泾",
        "content": "蓐收传令待残更，斗转参横露气清。\n谁弄瑶池三尺玉，怪来万壑动秋声。",
        "dynasty": "宋",
        "collection_info": null
    },
    {
        "uuid": "bb47fc491e8f809466a707e972aa3237",
        "title": "皇帝閤春帖子  其一",
        "author": "卫泾",
        "content": "芳意传梅信，东风到柳边。\n王春在除夜，明日是新年。",
        "dynasty": "宋",
        "collection_info": null
    },
    {
        "uuid": "a021d063e0dc4ba22b522823426f7ff1",
        "title": "皇帝閤春帖子  其二",
        "author": "卫泾",
        "content": "綵胜黄金缕，青丝白玉盘。\n内家迎淑节，先奉太皇欢。",
        "dynasty": "宋",
        "collection_info": null
    },
    {
        "uuid": "931e8a3bc72a1e1f035ed21eeef1e9fe",
        "title": "皇帝閤春帖子  其三",
        "author": "卫泾",
        "content": "迟明鱼钥九门开，警跸声清绕殿雷。\n穆穆天颜应有喜，捷书新自北边来。",
        "dynasty": "宋",
        "collection_info": null
    },
    {
        "uuid": "299333c4e572975739ac467eb741aa13",
        "title": "皇帝閤春帖子  其四",
        "author": "卫泾",
        "content": "沈沈广殿靡遑安，玉食丁宁减太官。\n野宿貔貅三万竈，重裘应轸铁衣寒。",
        "dynasty": "宋",
        "collection_info": null
    },
    {
        "uuid": "a30b87fa53102617aafeaca38ac7b9b0",
        "title": "寿成惠圣慈佑太皇太后閤春帖子  其一",
        "author": "卫泾",
        "content": "一德坤元厚，三朝母道尊。\n含饴供乐事，戏綵见重孙。",
        "dynasty": "宋",
        "collection_info": null
    },
    {
        "uuid": "7875fad7e3a4e31a711a42382ae3d9cb",
        "title": "寿成惠圣慈佑太皇太后閤春帖子  其二",
        "author": "卫泾",
        "content": "北内风光别，僊家日月闲。\n紫皇天下养，金母住人间。",
        "dynasty": "宋",
        "collection_info": null
    },
    {
        "uuid": "949a7f1dda8a9be8c5fe421e4f894a99",
        "title": "寿成惠圣慈佑太皇太后閤春帖子  其三",
        "author": "卫泾",
        "content": "柳色侵宫瓦，花阴覆绮疏。\n鹊炉烟馥郁，剩阅妙乘书。",
        "dynasty": "宋",
        "collection_info": null
    },
    {
        "uuid": "782fb0beb6ad20750e09593681ab50df",
        "title": "寿成惠圣慈佑太皇太后閤春帖子  其四",
        "author": "卫泾",
        "content": "银旛点缀斗宫嫔，小字横斜篆缕新。\n岁岁词臣供帖子，从今便数八千春。",
        "dynasty": "宋",
        "collection_info": null
    },
    {
        "uuid": "fa7ec2540a653235dbdb70a42d2f9b8f",
        "title": "寿成惠圣慈佑太皇太后閤春帖子  其五",
        "author": "卫泾",
        "content": "文孙亲上万年巵，姒妇严粧五翟衣。\n不用都人须数跸，内庭跬步即重闱。",
        "dynasty": "宋",
        "collection_info": null
    },
    {
        "uuid": "476eb19a8d5c56419991b5ed55c23032",
        "title": "寿成惠圣慈佑太皇太后閤春帖子  其六",
        "author": "卫泾",
        "content": "刁斗辕门五夜深，思齐文母正关心。\n身临大练无他费，汤沐先捐鉅万金。",
        "dynasty": "宋",
        "collection_info": null
    },
    {
        "uuid": "17baa9a373007d2afb0f02a81c014a4b",
        "title": "皇帝閤端午帖子  其一",
        "author": "卫泾",
        "content": "五日天中候，南风物阜时。\n三边宽大诏，亿载太平期。",
        "dynasty": "宋",
        "collection_info": null
    },
    {
        "uuid": "fa31ab0201bdd414c6e06a46bb21336b",
        "title": "皇帝閤端午帖子  其二",
        "author": "卫泾",
        "content": "御服齐官献，生衣暴室供。\n金箱初进入，一一耀黄封。",
        "dynasty": "宋",
        "collection_info": null
    },
    {
        "uuid": "af09c7c4c6217f1d8754a53b5ca62df6",
        "title": "皇帝閤端午帖子  其三",
        "author": "卫泾",
        "content": "日毂亭午，金徒缓报衙。\n迩英催晚讲，分赐壑源茶。",
        "dynasty": "宋",
        "collection_info": null
    },
    {
        "uuid": "7af569ddd15c489dee8f9035c169bd13",
        "title": "皇帝閤端午帖子  其四",
        "author": "卫泾",
        "content": "灵开玉垒静无尘，圣泽新覃雨露匀。\n束缚仇头藏武库，枭羹不用赐羣臣。",
        "dynasty": "宋",
        "collection_info": null
    },
    {
        "uuid": "03813fd8a6f2356100b8903a94a35e75",
        "title": "皇帝閤端午帖子  其五",
        "author": "卫泾",
        "content": "远人新有约和书，并塞狼烟指日无。\n圣主忧民轸宵旰，宫中犹绾辟兵繻。",
        "dynasty": "宋",
        "collection_info": null
    },
    {
        "uuid": "213fae126b3b7accde902278e4e6388b",
        "title": "寿成惠圣慈佑太皇太后閤端午帖子  其一",
        "author": "卫泾",
        "content": "清禁传呼近，红云拥紫皇。\n菖花浮九醖，请祝寿无疆。",
        "dynasty": "宋",
        "collection_info": null
    },
    {
        "uuid": "a8a5887fa7982d93e15d9777001d17ce",
        "title": "寿成惠圣慈佑太皇太后閤端午帖子  其二",
        "author": "卫泾",
        "content": "边头传吉语，井络报平安。\n今岁端辰别，慈颜一笑欢。",
        "dynasty": "宋",
        "collection_info": null
    },
    {
        "uuid": "ef9de3d4b2d6c2de339aa1a69fd53d3f",
        "title": "寿成惠圣慈佑太皇太后閤端午帖子  其三",
        "author": "卫泾",
        "content": "綵缕新缠臂，灵符稳插钗。\n承平多旧事，闲教小宫娃。",
        "dynasty": "宋",
        "collection_info": null
    },
    {
        "uuid": "467ca69f03a427fe24b841f00f0606c8",
        "title": "寿成惠圣慈佑太皇太后閤端午帖子  其四",
        "author": "卫泾",
        "content": "双人翠艾垂朱户，三角琼糜护箬衣。\n闻道内家行乐秘，先将节物奉重闱。",
        "dynasty": "宋",
        "collection_info": null
    },
    {
        "uuid": "5a50834a6ed789df7b3d8e46ca93d861",
        "title": "寿成惠圣慈佑太皇太后閤端午帖子  其五",
        "author": "卫泾",
        "content": "深宫永日镇长闲，心静多翻蘂笈篇。\n侍女身留香案侧，旋燔金餠炷炉烟。",
        "dynasty": "宋",
        "collection_info": null
    },
    {
        "uuid": "44e698701e06fd2ede1459bfb21954b3",
        "title": "寿成惠圣慈佑太皇太后閤端午帖子  其六",
        "author": "卫泾",
        "content": "人间无处避炎蒸，身在瑶台最上层。\n学士大书金字帖，宫中巧篆绛绡缯。",
        "dynasty": "宋",
        "collection_info": null
    },
    {
        "uuid": "b88fa0d16587c1b649ed4891b67515dc",
        "title": "游淀湖",
        "author": "卫泾",
        "content": "疎星残月尚朦胧，闲趁烟波一棹风。\n始觉舟移杨柳岸，直疑身到水晶宫。\n鸟鸦天际墨千点，白鹭滩头玉一丛。\n欵乃一声回首处，西山横在有无中。",
        "dynasty": "宋",
        "collection_info": null
    }
]