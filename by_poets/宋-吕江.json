[
    {
        "uuid": "a3d3980c6bfb620913892b99d0f3f0b9",
        "title": "宿横金延庆寺",
        "author": "吕江",
        "content": "水路通城近，人家与寺连。\n西风渔市鼓，落日野桥船。\n尘土非吾事，湖山似去年。\n今宵禅榻梦，定是到鸥边。",
        "dynasty": "宋",
        "collection_info": null
    },
    {
        "uuid": "2c843679f7c12a37769c247d6bb87b1b",
        "title": "姑苏怀古",
        "author": "吕江",
        "content": "台成知费几金槌，回首荒芜走鹿麛。\n自是误君由宰嚭，孰云亡国为西施。\n春风蝶梦迷香径，秋水龙文冷剑池。\n四顾湖山烟雨裏，倚阑新恨入支颐。",
        "dynasty": "宋",
        "collection_info": null
    },
    {
        "uuid": "c3e3e482857aeeb6d3348669414337c7",
        "title": "春晚二绝  其一",
        "author": "吕江",
        "content": "春来脚不踏青青，梦裏还家梦又醒。\n一树垂杨楼外绿，鶑声不似故园听。",
        "dynasty": "宋",
        "collection_info": null
    },
    {
        "uuid": "4c71c6d8e3740a31b5167b4aebbc1460",
        "title": "春晚二绝  其二",
        "author": "吕江",
        "content": "年华冉冉暗中移，倦客伤春只自知。\n雨后桃花红未减，人情早自向荼䕷。",
        "dynasty": "宋",
        "collection_info": null
    },
    {
        "uuid": "aad4b06b3c3cbe2e711115814cb217c7",
        "title": "中秋前一日诸生携酒见过对月同赋",
        "author": "吕江",
        "content": "半生道路鬓双皤，又是中秋客裏过。\n别业可怜荒杜曲，羁怀最怕听商歌。\n不知明月几时有，如此清风良夜何。\n胜概无诗可收拾，九原唤起老东坡。",
        "dynasty": "宋",
        "collection_info": null
    },
    {
        "uuid": "19e86fff8260ea93fb9e4ca5f0fb3156",
        "title": "秋思",
        "author": "吕江",
        "content": "一叶江头枫叶丹，秋容惨淡客悲酸。\n蛩声雨后长门怨，雁影风前行路难。\n无处着愁嫌地窄，有时舒眺见天宽。\n最怜人道苏州月，三度中秋一度看。",
        "dynasty": "宋",
        "collection_info": null
    },
    {
        "uuid": "5938288378881728ee3d2660d8566fdb",
        "title": "石湖怀老仙",
        "author": "吕江",
        "content": "觅得宸奎扁，归寻农圃师。\n湖山吴子国，花草范村诗。\n步屦行春遍，纶巾带雨欹。\n百年无此老，合配雪滩祠。",
        "dynasty": "宋",
        "collection_info": null
    },
    {
        "uuid": "b8f6075176ce926c44141e20854e5fa1",
        "title": "赠实际英上人",
        "author": "吕江",
        "content": "实际即为诚，中庸说着形。\n晓来雷雨过，七十二峰青。",
        "dynasty": "宋",
        "collection_info": null
    },
    {
        "uuid": "95977103d0b001ba6d58d00f14602a6a",
        "title": "栖白庵",
        "author": "吕江",
        "content": "门外竹千箇，崖颠两径分。\n奔泉流碎月，高树碍行云。\n游客倦欲卧，道人言少文。\n但云秦学士，曾此遇茅君。",
        "dynasty": "宋",
        "collection_info": null
    }
]