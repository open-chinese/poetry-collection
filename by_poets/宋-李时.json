[
    {
        "uuid": "fdb253b726d4a932268320edb55508be",
        "title": "春暮",
        "author": "李时",
        "content": "小园泥滑又妨行，破晓东风始放晴。\n九十日春将解印，两三杯酒自寻盟。\n花依好竹如年少，人对青山俱老成。\n俗客不来清意足，一吟聊復畅幽情。",
        "dynasty": "宋",
        "collection_info": null
    },
    {
        "uuid": "24697ef07037c6847cb11c5c3124c8e1",
        "title": "十二月立春",
        "author": "李时",
        "content": "东风昨夜到疏篱，早被游蜂探得知。\n花子又从今日好，人情须胜去年时。\n盘装荠菜迎春饼，瓶插梅花带雪枝。\n劝了亲庭眉寿酒，旋裁春帖换新诗。",
        "dynasty": "宋",
        "collection_info": null
    },
    {
        "uuid": "51b44441cec233595dbe0c604fd62436",
        "title": "途中遇雪",
        "author": "李时",
        "content": "天寒鸦欲栖，客路尚迟迟。\n泥滑寒驴涩，风斜破帽欹。\n云藏山断绝，梅苦雪禁持。\n客裏愁无着，愁边却有诗。",
        "dynasty": "宋",
        "collection_info": null
    },
    {
        "uuid": "7d8c0ccb8afb6ce98800071dcbd43beb",
        "title": "柴门",
        "author": "李时",
        "content": "柴门尽日扃，缘是少将迎。\n但得常无事，何须更入城。\n病同愁鹤瘦，吟伴月蛩清。\n我自于时左，非干避姓名。",
        "dynasty": "宋",
        "collection_info": null
    },
    {
        "uuid": "267fc78fc575d9aa6aeae26bed8ba660",
        "title": "黄岗寓馆作",
        "author": "李时",
        "content": "闲居迎送少，日对小山横。\n雨过秋阳减，天虚夜气清。\n候虫依壁韵，野火隔溪明。\n迢递谁家笛，西风一雨声。",
        "dynasty": "宋",
        "collection_info": null
    }
]