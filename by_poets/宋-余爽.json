[
    {
        "uuid": "f20ee6df2cf3e37cebb3eb407921838f",
        "title": "石桥  其一",
        "author": "余爽",
        "content": "云藏钟鼓雾埋林，龙护山花雀散金。\n知道有人桥外住，青崖遮断不教寻。",
        "dynasty": "宋",
        "collection_info": null
    },
    {
        "uuid": "827efe9bea0c57f28e1831eccdba12d5",
        "title": "石桥  其二",
        "author": "余爽",
        "content": "苍崖清涧竹婵娟，紫阁丹楼磴道连。\n我是梦中曾到此，故将香火记他年。",
        "dynasty": "宋",
        "collection_info": null
    },
    {
        "uuid": "7f789344fc4196ce69e0c994425e0c5d",
        "title": "桐柏崇道观",
        "author": "余爽",
        "content": "乘风御云气，来访真人家。\n玉阙散朝景，琼台焕晨霞。\n高临太元天，下眄赤水涯。\n阴魄位霜采，阳精发丹华。\n桐君奉玄书，姥女弄绛纱。\n祥虹混五色，神芝秀三葩。\n煌煌王母居，飘飘紫皇车。\n飙轮动无迹，风马去亦赊。\n矫首揖浮丘，蹑屐追皇娲。\n珠宫俯台斗，石梁碍流槎。\n操持却日鞭，跨踏食月蛙。\n龙旗拂烟雾，鹤袂策云斜。\n清都隠虚无，金庭鬰嵯峨。\n横霄杂美气，空界流浩波。\n囊籥劳吹嘘，吐纳烦羲和。\n倏尔度灰劫，超然绝尘罗。\n灵箫步何徐，玉斧鬓已皤。\n飞驾逐凤吹，斑驎奏鸾歌。\n宁留饭青精，幸我栽胡麻。\n交梨莹肝胆，火枣醒齿牙。\n咽潄华池津，咀嚼碧柰花。\n有待越三井，思虑无由邪。",
        "dynasty": "宋",
        "collection_info": null
    },
    {
        "uuid": "d5115eed79e45ad7143e9609b16bba71",
        "title": "玉京洞  其一",
        "author": "余爽",
        "content": "羽驾归来洞已扃，洞门深锁读残经。\n琼台一觉仙都梦，不觉松根长茯苓。",
        "dynasty": "宋",
        "collection_info": null
    },
    {
        "uuid": "5f726e852692e504dc5b7437898b9c94",
        "title": "玉京洞  其二",
        "author": "余爽",
        "content": "东临沧海宴羣仙，误入桃源小洞天。\n一局残棋销几刻，老龙鳞甲已苍然。",
        "dynasty": "宋",
        "collection_info": null
    },
    {
        "uuid": "6ea42b9ffe06bfdf119f55f058a8c6cc",
        "title": "玉京洞  其三",
        "author": "余爽",
        "content": "半山松柏散天声，芝盖当年憩赤城。\n我是上皇芸阁吏，玉京应有旧题名。",
        "dynasty": "宋",
        "collection_info": null
    },
    {
        "uuid": "9b33803a8c0bc2802be7edbfca407347",
        "title": "福圣观  其一",
        "author": "余爽",
        "content": "九峰回合抱琼田，石蘂云英潄瀑泉。\n闻说丹成从此路，玉虹芝驾上青天。",
        "dynasty": "宋",
        "collection_info": null
    },
    {
        "uuid": "d3eea17e3008ec6b33cf2c1c3529dbb2",
        "title": "福圣观  其二",
        "author": "余爽",
        "content": "紫府金庭太帝宫，露坛苍桧响天风。\n上清神虎何年见，云锦空传两玉童。",
        "dynasty": "宋",
        "collection_info": null
    },
    {
        "uuid": "57fca00e939f35e40089f56973a45593",
        "title": "福圣观  其三",
        "author": "余爽",
        "content": "子晋鸾飞侍帝班，吹台今在碧云閒。\n高秋白月霜风夜，时有笙箫赴洛还。",
        "dynasty": "宋",
        "collection_info": null
    }
]