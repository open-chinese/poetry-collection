[
    {
        "uuid": "7bc4d567e96f916f8f0c7d85c0c0b7e1",
        "title": "石桥  其一",
        "author": "余爽",
        "content": "云藏钟鼓雾埋林，龙护山花雀散金。\n知道有人桥外住，青崖遮断不教寻。",
        "dynasty": "宋",
        "collection_info": null
    },
    {
        "uuid": "ab367fc714ac1fe207ef425ab6f5e264",
        "title": "石桥  其二",
        "author": "余爽",
        "content": "苍崖清涧竹婵娟，紫阁丹楼磴道连。\n我是梦中曾到此，故将香火记他年。",
        "dynasty": "宋",
        "collection_info": null
    },
    {
        "uuid": "2ecfc2686c3cb35105deb05845a2f933",
        "title": "桐柏崇道观",
        "author": "余爽",
        "content": "乘风御云气，来访真人家。\n玉阙散朝景，琼台焕晨霞。\n高临太元天，下眄赤水涯。\n阴魄位霜采，阳精发丹华。\n桐君奉玄书，姥女弄绛纱。\n祥虹混五色，神芝秀三葩。\n煌煌王母居，飘飘紫皇车。\n飙轮动无迹，风马去亦赊。\n矫首揖浮丘，蹑屐追皇娲。\n珠宫俯台斗，石梁碍流槎。\n操持却日鞭，跨踏食月蛙。\n龙旗拂烟雾，鹤袂策云斜。\n清都隠虚无，金庭鬰嵯峨。\n横霄杂美气，空界流浩波。\n囊籥劳吹嘘，吐纳烦羲和。\n倏尔度灰劫，超然绝尘罗。\n灵箫步何徐，玉斧鬓已皤。\n飞驾逐凤吹，斑驎奏鸾歌。\n宁留饭青精，幸我栽胡麻。\n交梨莹肝胆，火枣醒齿牙。\n咽潄华池津，咀嚼碧柰花。\n有待越三井，思虑无由邪。",
        "dynasty": "宋",
        "collection_info": null
    },
    {
        "uuid": "e3a5feda02b469b05505dd58f3d2d4bf",
        "title": "玉京洞  其一",
        "author": "余爽",
        "content": "羽驾归来洞已扃，洞门深锁读残经。\n琼台一觉仙都梦，不觉松根长茯苓。",
        "dynasty": "宋",
        "collection_info": null
    },
    {
        "uuid": "964740c97380fb2500a143b2eb8561c2",
        "title": "玉京洞  其二",
        "author": "余爽",
        "content": "东临沧海宴羣仙，误入桃源小洞天。\n一局残棋销几刻，老龙鳞甲已苍然。",
        "dynasty": "宋",
        "collection_info": null
    },
    {
        "uuid": "f9076c55cb21b9b7c3e796ebdb2dbf94",
        "title": "玉京洞  其三",
        "author": "余爽",
        "content": "半山松柏散天声，芝盖当年憩赤城。\n我是上皇芸阁吏，玉京应有旧题名。",
        "dynasty": "宋",
        "collection_info": null
    },
    {
        "uuid": "6c1fba2966f11df7d881973806779909",
        "title": "福圣观  其一",
        "author": "余爽",
        "content": "九峰回合抱琼田，石蘂云英潄瀑泉。\n闻说丹成从此路，玉虹芝驾上青天。",
        "dynasty": "宋",
        "collection_info": null
    },
    {
        "uuid": "67982f444f27fef24a9ce92ba3350d3d",
        "title": "福圣观  其二",
        "author": "余爽",
        "content": "紫府金庭太帝宫，露坛苍桧响天风。\n上清神虎何年见，云锦空传两玉童。",
        "dynasty": "宋",
        "collection_info": null
    },
    {
        "uuid": "cf2cb0a90de43be822acabdb9067b370",
        "title": "福圣观  其三",
        "author": "余爽",
        "content": "子晋鸾飞侍帝班，吹台今在碧云閒。\n高秋白月霜风夜，时有笙箫赴洛还。",
        "dynasty": "宋",
        "collection_info": null
    }
]