[
    {
        "uuid": "af8e8390679ae28203ff64f897e0a80c",
        "title": "水调歌头 一雨洗空阁",
        "author": "王识",
        "content": "一雨洗空阁，象纬迫人清。\n披襟台上，坐看北斗正旋衡。\n知是南宫列宿，初出极星未远，龙角正分明。\n河汉馀千里，风露已三更。\n坐未久，书帙散，酒壶倾。\n凉生殿阁，冷然邀我御风行。\n拟欲乘槎一问，但得天孙领略，安用访君平。\n莫笑儒生事，造化掌中生。",
        "dynasty": "宋",
        "collection_info": null
    }
]