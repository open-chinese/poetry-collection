[
    {
        "uuid": "134d5e819f83a8832c145e1307ee5849",
        "title": "颂",
        "author": "释嗣宗",
        "content": "涧底泥牛金贴面，山头石女着真红。\n繫驴橛上生芝草，不是云霭香炉峰。",
        "dynasty": "宋",
        "collection_info": null
    },
    {
        "uuid": "950580676d617f5ac7aecc14f0cacec3",
        "title": "偈二首  其一",
        "author": "释嗣宗",
        "content": "翠岩不是不说，只为无个季节。\n今朝快便难逢，一句为君剖决。\n露柱本是木头，秤锤只是生铁。\n诸人若到诸方，莫道山僧饶舌。",
        "dynasty": "宋",
        "collection_info": null
    },
    {
        "uuid": "7270631b2de8f24cbb69500c248ed26d",
        "title": "偈二首  其二",
        "author": "释嗣宗",
        "content": "少林坐，庾岭行，书偈传衣成战争。\n庾岭行，少林坐，得髓安心成话堕。\n两家公案未曾圆，后代儿孙作殃祸。\n这殃祸，可煞大，天下衲僧透不过。",
        "dynasty": "宋",
        "collection_info": null
    },
    {
        "uuid": "b1dfd35f11bf552238dcdf861c64da79",
        "title": "颂古三首 虔侍者",
        "author": "释嗣宗",
        "content": "石人不怕师子吼，须弥顶上翻筋斗。\n沧溟竭尽正三更，生铁昆崙云外走。",
        "dynasty": "宋",
        "collection_info": null
    },
    {
        "uuid": "0b532ce71c7be68581614931e479aad2",
        "title": "颂古三首 香严击竹",
        "author": "释嗣宗",
        "content": "粥饭随时养病躯，本无迷悟可关渠。\n无端击着庵前竹，直至如今在半途。",
        "dynasty": "宋",
        "collection_info": null
    },
    {
        "uuid": "19c461391625f1a5dbef0a81a12be9a0",
        "title": "颂古三首 二祖得髓",
        "author": "释嗣宗",
        "content": "弟昆各自逞功能，独有家兄彻骨贫。\n三拜起来无一语，鼻孔纍垂盖上唇。",
        "dynasty": "宋",
        "collection_info": null
    },
    {
        "uuid": "ece60b8468e3a5481b39e3b449b7d6ca",
        "title": "颂古二十六首  其一",
        "author": "释嗣宗",
        "content": "千年石虎产麒麟，一角通身五彩明。\n金锁玉关浑掣断，毗卢界内鼓烟尘。",
        "dynasty": "宋",
        "collection_info": null
    },
    {
        "uuid": "d366f1892477fe8ab1c65324b26bd0da",
        "title": "颂古二十六首  其二",
        "author": "释嗣宗",
        "content": "一见明星梦便回，千年桃核长青梅。\n虽然不是调羹味，曾与将军止渴来。",
        "dynasty": "宋",
        "collection_info": null
    },
    {
        "uuid": "561833ddbb9ee8417ff3bd68c509ba6c",
        "title": "颂古二十六首  其三",
        "author": "释嗣宗",
        "content": "过去心不可得，收纶罢钓秋江碧。\n扁舟古岸恣闲眠，明月芦华深稳密。\n现在心不可得，法王家法存今昔。\n谋臣猛将定封疆，说甚隋珠幷赵璧。\n未来心不可得，不可得中只么得。\n石含玉兮地擎山，惟证乃知难可测。\n千古流芳谁共知，清风帀地有何极。",
        "dynasty": "宋",
        "collection_info": null
    },
    {
        "uuid": "5b0d002ba600a6fe30b13b0a4981fab6",
        "title": "颂古二十六首  其四",
        "author": "释嗣宗",
        "content": "不是风旛不是心，祖师正眼只如今。\n如今不识山河碍，识得如今海岳沉。",
        "dynasty": "宋",
        "collection_info": null
    },
    {
        "uuid": "b97df824c0c376a9b42129738838ae3e",
        "title": "颂古二十六首  其五",
        "author": "释嗣宗",
        "content": "铁牛耕破洞中天，桃花片片出深源。\n秦人一去无消息，千古峰峦色转鲜。",
        "dynasty": "宋",
        "collection_info": null
    },
    {
        "uuid": "5b9cdff92472cb7deacf86d3d3bb8127",
        "title": "颂古二十六首  其六",
        "author": "释嗣宗",
        "content": "鬼子挂起那咤面，赤脚跨定须弥卢。\n铁牛鞭起黄河岸，大洋海底食珊瑚。",
        "dynasty": "宋",
        "collection_info": null
    },
    {
        "uuid": "982a83ccc3d1ff90708f21599b678713",
        "title": "颂古二十六首  其七",
        "author": "释嗣宗",
        "content": "不是心兮不是物，那咤夜入苍龙窟。\n铁鞭击碎明月珠，从教大地如翻墨。",
        "dynasty": "宋",
        "collection_info": null
    },
    {
        "uuid": "71c9a58cbed9d20ec56ebaf4556bc618",
        "title": "颂古二十六首  其八",
        "author": "释嗣宗",
        "content": "石裏藏金谁辨别，游人但见藓痕斑。\n却被石人窥得破，铁船载入洞庭山。",
        "dynasty": "宋",
        "collection_info": null
    },
    {
        "uuid": "ddd51fefc5ecaefdb0c5fdf8a2c582e6",
        "title": "颂古二十六首  其九",
        "author": "释嗣宗",
        "content": "妙凈明心，一句全真。\n山河大地，日月星辰。\n舒肝沥胆，照彻古今。\n个中如不昧，徧界是黄金。",
        "dynasty": "宋",
        "collection_info": null
    },
    {
        "uuid": "5bfd97b10b652ae752bf3742c4f94810",
        "title": "颂古二十六首  其一○",
        "author": "释嗣宗",
        "content": "象外横该宇宙身，圣凡极尽不容尘。\n衲僧意气合如此，当场谁是夺标人。",
        "dynasty": "宋",
        "collection_info": null
    },
    {
        "uuid": "7c03cc51950d4fb1668c369ffc537f2c",
        "title": "颂古二十六首  其一一",
        "author": "释嗣宗",
        "content": "婆婆不在五台山，平地行人作易难。\n蓦直坦然今古路，区区却过赵州关。",
        "dynasty": "宋",
        "collection_info": null
    },
    {
        "uuid": "8e9ce905e3e48b832691cba8b4f2a69c",
        "title": "颂古二十六首  其一二",
        "author": "释嗣宗",
        "content": "一路雄兵犯界河，烟尘塞路绝人过。\n安邦赖有张良在，画角城头唱楚歌。",
        "dynasty": "宋",
        "collection_info": null
    },
    {
        "uuid": "38db7de6ae5f2d6bbf47926ec7aeea15",
        "title": "颂古二十六首  其一三",
        "author": "释嗣宗",
        "content": "万仞峰前握手时，清歌一曲少人知。\n但见瞎驴惊宇宙，不知法眼付传谁。",
        "dynasty": "宋",
        "collection_info": null
    },
    {
        "uuid": "746caa2c31cc70b4c189376261847282",
        "title": "颂古二十六首  其一四",
        "author": "释嗣宗",
        "content": "午夜霜凝星斗寒，长空云尽山月落。\n青天吃棒人尽知，苍龙退骨谁能觉。\n金凤衝开玉锁关，麒麟掣断黄金索。\n迢迢劫外孰能拘，南北东西迥超卓。",
        "dynasty": "宋",
        "collection_info": null
    },
    {
        "uuid": "c168d8965d714992f4b556a6b556fe2e",
        "title": "颂古二十六首  其一五",
        "author": "释嗣宗",
        "content": "明头落节，暗裏吃交，毒手当渠痒处搔。\n雪裏鹭鸶飞不见，一隻银瓶挂树梢。",
        "dynasty": "宋",
        "collection_info": null
    },
    {
        "uuid": "123876561da041ff1ce1b3fb2f786d71",
        "title": "颂古二十六首  其一六",
        "author": "释嗣宗",
        "content": "笊篱木杓，钱贯桶索，说妙谈玄俱是错。\n清平鼻孔塞干坤，天下衲僧无处摸。\n明来握土成金，悟去百草皆药。\n拗折俱胝指头，踏断赵州略彴。\n平常一句用无穷，限量知见徒斟酌。",
        "dynasty": "宋",
        "collection_info": null
    },
    {
        "uuid": "481490d7c23e25b24b43e0bbb487fc2d",
        "title": "颂古二十六首  其一七",
        "author": "释嗣宗",
        "content": "后园驴吃草，可怜无限虚生老。\n半夜盲人问故乡，不知身在长安道。",
        "dynasty": "宋",
        "collection_info": null
    },
    {
        "uuid": "3f9b2b696f743b639625cd4cc115bd15",
        "title": "颂古二十六首  其一八",
        "author": "释嗣宗",
        "content": "生死既不可求，根尘万病俱休。\n从此俱空独露，蟾轮一片清秋。",
        "dynasty": "宋",
        "collection_info": null
    },
    {
        "uuid": "df577c5dc21fe4156e52fb399bf2b001",
        "title": "颂古二十六首  其一九",
        "author": "释嗣宗",
        "content": "乌龟三眼红如火，一角麒麟快似锥。\n土宿夜游南赡部，泥牛脚下火星飞。",
        "dynasty": "宋",
        "collection_info": null
    },
    {
        "uuid": "5c6f2dbab793536d6abd2f5352b69f78",
        "title": "颂古二十六首  其二○",
        "author": "释嗣宗",
        "content": "舒无踪，卷无迹，日午晴空轰霹雳。\n衲子惊迷失路头，神号鬼哭知何极。",
        "dynasty": "宋",
        "collection_info": null
    },
    {
        "uuid": "4265ab9bf71c913c47bc19cc4ee18936",
        "title": "颂古二十六首  其二一",
        "author": "释嗣宗",
        "content": "新罗渤海，南岳天台。\n纤尘不碍，岂涉去来。\n回头敛念，解脱门开。\n反忆善财寻胜友，百城游徧不知回。",
        "dynasty": "宋",
        "collection_info": null
    },
    {
        "uuid": "b0781a6f636c8270a770389fd4c0cdfe",
        "title": "颂古二十六首  其二二",
        "author": "释嗣宗",
        "content": "贝叶收不尽，一句无私万法印。\n千圣满口不能宣，岭梅漏泄春光信。",
        "dynasty": "宋",
        "collection_info": null
    },
    {
        "uuid": "64090ce26286eb5e3ef85cc91755dabc",
        "title": "颂古二十六首  其二三",
        "author": "释嗣宗",
        "content": "古冢不为家，渔翁举棹出芦花。\n湛水无风江月迥，长空撒尽暮天霞。",
        "dynasty": "宋",
        "collection_info": null
    },
    {
        "uuid": "4c07f0efb2977ef7c7fa28fd82da08e2",
        "title": "颂古二十六首  其二四",
        "author": "释嗣宗",
        "content": "不劳车马迹，文王去后无消息。\n月华影裏钓鱼矶，万古清风长历历。",
        "dynasty": "宋",
        "collection_info": null
    },
    {
        "uuid": "111e308e6b2e296f6d481ea0a2ed00c2",
        "title": "颂古二十六首  其二五",
        "author": "释嗣宗",
        "content": "一镞三关俱透脱，从前汗马休拈掇。\n须知旧阁快龙舟，当年曾把锦标夺。",
        "dynasty": "宋",
        "collection_info": null
    },
    {
        "uuid": "b01f80d4ac56b2a0f3c5468e7f538175",
        "title": "颂古二十六首  其二六",
        "author": "释嗣宗",
        "content": "妙圆金地绝纤尘，到者当观无相真。\n莫道玄门难近向，举头便是塔中人。",
        "dynasty": "宋",
        "collection_info": null
    }
]