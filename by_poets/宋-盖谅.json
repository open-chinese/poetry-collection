[
    {
        "uuid": "e606fdee54d0e7452a9ce397257d5ba8",
        "title": "次郑大资竞渡诗韵",
        "author": "盖谅",
        "content": "昔年冶游浚都城，溶溶春水涨金明。\n龙舟鳞次鼓兰桨，胜日讲武风波平。\n沸地笑歌混箫笛，轰天金鼓惊鹭鹢。\n当年冠盖尽英游，飞鞚联翩迅翔翼。\n只今潜盘向荒陂，畴曩伟观那再期。\n熙熙王化及远近，春来胜事还相随。\n十百分朋同川济，咸欲得枭无异意。\n屈原死向千载余，今不敬弔翻成戏。\n敬弔赋就独贾生，可见君子异小人。\n公诗贾赋独追伤，忍以为戏向芳春。\n企听赐环在朝暮，衮绣遄归庙堂去。\n故先濯我尘土心，琅琅哦公七字句。",
        "dynasty": "宋",
        "collection_info": null
    }
]