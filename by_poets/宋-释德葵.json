[
    {
        "uuid": "98ae9a93046d4dbce47ecb3164872b38",
        "title": "题海慧寺画水壁",
        "author": "释德葵",
        "content": "君不见昔人十日画一水，摩挲漥窿随手起。\n若非胸次吞江湖，安得波澜来笔底。\n我来萧寺观奇踪，壁间隠隠腾蛟龙。\n初疑乘风驭弱水，恍然坐我蓬莱宫。\n又疑去年八月秋水溢，阴风袭人廊庑湿。\n谁知画者巧通神，董羽至今羞死笔。\n此水不是画，一水一水势相及。\n对此融神坐终日，后人虽画画不出。\n何如倒却毘陵华严壁，海慧北廊推第一。",
        "dynasty": "宋",
        "collection_info": null
    },
    {
        "uuid": "a4aabee309a3a2d748ae92e17264ce42",
        "title": "留春亭",
        "author": "释德葵",
        "content": "闻说芳亭着意浓，留连美景一壶中。\n歌声不放鶑声老，酒面长陪花面红。\n笋迸玉簪穿落日，柳拖金綫繫东风。\n时人尽道春归去，疑是桃源路忽通。",
        "dynasty": "宋",
        "collection_info": null
    },
    {
        "uuid": "801b56961a1a838d9999db12b9d5b349",
        "title": "精进阁",
        "author": "释德葵",
        "content": "五月六月火云蒸，家家纳凉前后庭。\n楼头四鼓五鼓急，阁上犹闻人诵经。",
        "dynasty": "宋",
        "collection_info": null
    }
]