[
    {
        "uuid": "562e5f28041abcc662f41f3377c3fad6",
        "title": "山房  其一",
        "author": "毛维瞻",
        "content": "东晋仙人借旧山，定应天意许公闲。\n郡人欲问使君处，笑指峰峦紫翠间。",
        "dynasty": "宋",
        "collection_info": null
    },
    {
        "uuid": "a6f97e4b1d342dfc34b015b37e318316",
        "title": "山房  其二",
        "author": "毛维瞻",
        "content": "楼上青山绕四垂，画桥百步引失扉。\n落成当与公同上，一看长江白练微。",
        "dynasty": "宋",
        "collection_info": null
    },
    {
        "uuid": "ae138c334ad62e474961d93aff6bde47",
        "title": "白云庄",
        "author": "毛维瞻",
        "content": "归去携家住白云，云中猿鹤许同羣。\n陶公酒后诗偏好，疏傅金余客屡醺。\n芒屩潜行逐渔钓，壶将时出劳耕耘。\n即看人世应微笑，未熟黄粱昼梦纷。",
        "dynasty": "宋",
        "collection_info": null
    },
    {
        "uuid": "39d5dc3598f03ea5336fa6ff7d64236a",
        "title": "诗一首",
        "author": "毛维瞻",
        "content": "峭拔神仙宅，来寻烟水重。\n深应盘九地，高不让羣峰。\n瞻对奇胜画，扪缘直岂容。\n几是莲叶下，终古鲜纹封。\n往事云难问，无言路有踪。\n桥山杳何处，侍从此攀龙。",
        "dynasty": "宋",
        "collection_info": null
    }
]