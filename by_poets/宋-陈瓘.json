[
    {
        "uuid": "2d328be5afb0e5f5d723090acdd13d33",
        "title": "减字木兰花 世间拘碍",
        "author": "陈瓘",
        "content": "世间拘碍。\n人不堪时渠不改。\n古有斯人。\n千载谁能继后尘。\n春风入手。\n乐事自应随处有。\n与众熙怡。\n何似幽居独乐时。",
        "dynasty": "宋",
        "collection_info": null
    },
    {
        "uuid": "3c9b6d4a96f3874e0b0efabc2ef8ce32",
        "title": "减字木兰花 结庐人境",
        "author": "陈瓘",
        "content": "结庐人境。\n万事醉来都不醒。\n鸟倦云飞。\n两得无心总是归。\n古人逝矣。\n旧日南窗何处是。\n莫负青春。\n即是升平寄傲人。",
        "dynasty": "宋",
        "collection_info": null
    },
    {
        "uuid": "adc7cecb22c313470a601211e86b9d9e",
        "title": "满庭芳 槁木形骸",
        "author": "陈瓘",
        "content": "槁木形骸，浮云身世，一年两到京华。\n又还乘兴，闲看洛阳花。\n闻道鞓红最好，春归后、终委泥沙。\n忘言处，花开花谢，不似我生涯。\n年华。\n留不住，饥飡困寝，触处为家。\n这一轮明月，本自无瑕。\n随分冬裘夏葛，都不会、赤水黄芽。\n谁知我，春风一拐，谈笑有丹砂。",
        "dynasty": "宋",
        "collection_info": null
    },
    {
        "uuid": "a924067cdcf81667c442545a61a1a12a",
        "title": "卜算子 身如一叶舟",
        "author": "陈瓘",
        "content": "身如一叶舟，万事潮头起。\n水长船高一任伊，来往洪涛里。\n潮落又潮生，今古长如此。\n后夜开尊独酌时，月满人千里。",
        "dynasty": "宋",
        "collection_info": null
    },
    {
        "uuid": "30ae6af27daba4a9c301a9213c4c87e2",
        "title": "一落索 体上衣裳云作缕",
        "author": "陈瓘",
        "content": "体上衣裳云作缕。\n不论寒暑。\n世间多少老婆禅，犹苦问、台山路。\n堪笑庞翁无趣。\n临行却住。\n古人公案不须论，还了得、如今否。",
        "dynasty": "宋",
        "collection_info": null
    },
    {
        "uuid": "215ed55df369f791cddd8bf3a46dbecd",
        "title": "减字木兰花 大江北去",
        "author": "陈瓘",
        "content": "大江北去。\n未到沧溟终不住。\n淮水东流。\n日夜朝宗亦未休。\n香炉烟袅。\n浓淡卷舒终不老。\n寸碧千锺。\n人醉华胥月色中。",
        "dynasty": "宋",
        "collection_info": null
    },
    {
        "uuid": "da422e58729a2f85bd25aadff14bb072",
        "title": "减字木兰花 华胥月色",
        "author": "陈瓘",
        "content": "华胥月色。\n万水千山同一白。\n南北相望。\n独醉香山旧草堂。\n淮岑妙境。\n十载醺酣犹未醒。\n一腹便便。\n也读春秋也爱眠。",
        "dynasty": "宋",
        "collection_info": null
    },
    {
        "uuid": "33bfbfc84214d04c442720f0a68c2f6d",
        "title": "卜算子 只解劝人归",
        "author": "陈瓘",
        "content": "只解劝人归，都不留人住。\n南北东西总是家，劝我归何处。\n去住总由天，天意人难阻。\n若得归时我自归，何必闲言语。",
        "dynasty": "宋",
        "collection_info": null
    },
    {
        "uuid": "dff0f5088fdad24638571ac497cb1438",
        "title": "卜算子 黄了旧皮肤",
        "author": "陈瓘",
        "content": "黄了旧皮肤，最是风流处。\n多少纷纷陌上人，不听春鹃语。\n触目是家山，到了须拈取。\n云散长空月满天，好个还乡路。",
        "dynasty": "宋",
        "collection_info": null
    },
    {
        "uuid": "aa75041fc10123e59525e569264ae8cb",
        "title": "卜算子 梦里不知眠",
        "author": "陈瓘",
        "content": "梦里不知眠，觉后眠何在。\n试问眠身与梦身，那个能祗对。\n醉后有人醒，醒了无人醉。\n要识三千与大千，不在微尘外。",
        "dynasty": "宋",
        "collection_info": null
    },
    {
        "uuid": "5b1ac88025eae17f72ba993a6c2829a2",
        "title": "青玉案 碧空暗淡同云绕",
        "author": "陈瓘",
        "content": "碧空暗淡同云绕。\n渐枕上、风声峭。\n明透纱窗天欲晓。\n珠帘才卷，美人惊报，一夜青山老。\n使君留客金尊倒。\n正千里琼瑶未经扫。\n欺压梅花春信早。\n十分农事，满城和气，管取明年好。",
        "dynasty": "宋",
        "collection_info": null
    },
    {
        "uuid": "15f4aae65f883fbcf73ecea48ea5002d",
        "title": "蓦山溪 扁舟东去",
        "author": "陈瓘",
        "content": "扁舟东去，极目沧波渺。\n千古送残红，到如今、东流未了。\n午潮方去，江月照还生，千帆起，玉绳低，枕上莺声晓。\n锦囊佳句，韵压池塘草。\n声遏去年云，恼离怀、馀音缭绕。\n倚楼看镜，此意与谁论，一重水，一重山，目断令人老。",
        "dynasty": "宋",
        "collection_info": null
    },
    {
        "uuid": "d65b93eecf5d00a0c5c0857001fdf2bf",
        "title": "减字木兰花 世间药院",
        "author": "陈瓘",
        "content": "世间药院。\n只爱大黄甘草贱。\n急急加工。\n更靠硫黄与鹿茸。\n鹿茸吃了。\n却恨世间凉药少。\n冷热平均。\n须是松根白茯苓。",
        "dynasty": "宋",
        "collection_info": null
    },
    {
        "uuid": "ba081e0418e6a44a1ebe9c28f1825a3b",
        "title": "满庭芳 扰扰匆匆",
        "author": "陈瓘",
        "content": "扰扰匆匆，红尘满袖，自然心在溪山。\n寻思百计，真个不如闲。\n浮世纷华梦影，嚣尘路、来往循环。\n江湖手，长安障日，何似把鱼竿。\n盘旋。\n那忍去，他邦纵好，终异乡关。\n向七峰回首，清泪班班。\n西望烟波万里，扁舟去、何日东还。\n分携处，相期痛饮，莫放酒杯悭。",
        "dynasty": "宋",
        "collection_info": null
    },
    {
        "uuid": "84bbd1c12dcaddef0d91b4ea3dcda84d",
        "title": "满庭芳 淮叶缤纷",
        "author": "陈瓘",
        "content": "淮叶缤纷，江烟浓淡，别尊同倒寒晖。\n未逢春信，霜露惹征衣。\n往事元无是处，无须待、回首知非。\n春鹃语，从来劝我，常道不如归。\n家山，何处近，江楼帘栋，夕卷朝飞。\n问西江笋蕨，何似鲈肥。\n且置华胥旧梦，忘言处、千古同时。\n君知我，平生心事，相契古来稀。",
        "dynasty": "宋",
        "collection_info": null
    },
    {
        "uuid": "e6aff9b0c129547c65566fd9c4c4f4e1",
        "title": "醉蓬莱 问东州何处",
        "author": "陈瓘",
        "content": "问东州何处，境胜人幽，两俱难得。\n狼山相望，有高堂千尺。\n妙曲轰空，彩云翻袖，乐奏壶天长日。\n笑我飘然，蓬窗竹户，只延山色。\n拟棹觥船，径冲花浪，直造雕筵，共醺仙液。\n仍乞蟠桃，向庐山亲植。\n未举江帆，早逢淮雁，问故人踪迹。\n远老池边，陶翁琴里，此情何极。",
        "dynasty": "宋",
        "collection_info": null
    },
    {
        "uuid": "071203f3fb08bd7ad284d1101820c245",
        "title": "临江仙 闻道洛阳花正好",
        "author": "陈瓘",
        "content": "闻道洛阳花正好，家家庭户春风。\n道人饮去百壶空。\n年年花下醉，看谢几番红。\n此别又从何处去，风萍一任西东。\n语声虽异笑声同。\n一轮深夜月，何处不相逢。",
        "dynasty": "宋",
        "collection_info": null
    },
    {
        "uuid": "ba61e698e214d91511a795ea615eee1c",
        "title": "蝶恋花 海角芳菲留不住",
        "author": "陈瓘",
        "content": "海角芳菲留不住。\n笔下风生，飞入青云去。\n仙箓有名天赐与。\n致君事业安排取。\n要识世间平坦路。\n当使人人，各有安心处。\n黑发便逢尧舜主。\n笑人白首归南亩。",
        "dynasty": "宋",
        "collection_info": null
    },
    {
        "uuid": "1666bd3390ece735590a0489ff750800",
        "title": "卜算子 咄咄汝何人",
        "author": "陈瓘",
        "content": "咄咄汝何人，眼在眉毛下。\n明月相随万里来，何处分真假。\n问着总无言，有口番成哑。\n荆棘林中自在身，即是知音者。",
        "dynasty": "宋",
        "collection_info": null
    },
    {
        "uuid": "678280ad997f94edf2645a4c9264a756",
        "title": "蝶恋花 有个胡儿模样别",
        "author": "陈瓘",
        "content": "有个胡儿模样别。\n满颔髭须，生得浑如漆。\n见说近来头也白。\n髭须那得长长黑。\n□□□□□□□。\n籋子镊来，须有千堆雪。\n莫向细君容易说。\n恐他嫌你将伊摘。",
        "dynasty": "宋",
        "collection_info": null
    },
    {
        "uuid": "a38f45978abb6e255f96384076ab258f",
        "title": "减字木兰花 一尊薄酒",
        "author": "陈瓘",
        "content": "一尊薄酒。\n满酌劝君君举手。\n不是亲朋。\n谁肯相从寂寞滨。\n人生如梦。\n梦里惺惺何处用。\n盏到休辞。\n醉后全胜未醉时。",
        "dynasty": "宋",
        "collection_info": null
    },
    {
        "uuid": "cc85f69b63e6cb197db56b885422ab5a",
        "title": "阮郎归 从来多唱杜鹃辞",
        "author": "陈瓘",
        "content": "从来多唱杜鹃辞。\n如今真个归。\n健帆笑里落湖西。\n回看江浪飞。\n说情话，复何疑。\n临流应赋诗。\n引觞自酌更何之。\n心闲光景迟。",
        "dynasty": "宋",
        "collection_info": null
    },
    {
        "uuid": "3dd31cdc110b5b72c4ae4a950789ce5e",
        "title": "失调名 吴樯越橹",
        "author": "陈瓘",
        "content": "吴樯越橹，都是利名人。",
        "dynasty": "宋",
        "collection_info": null
    },
    {
        "uuid": "85525c7d83b8232c1efe3f402c8d7f78",
        "title": "失调名 彩衣长久",
        "author": "陈瓘",
        "content": "彩衣长久。\n五世祥烟熏舞袖。",
        "dynasty": "宋",
        "collection_info": null
    },
    {
        "uuid": "570589fe316ec4f95532f40523d68bfa",
        "title": "了斋自警六首  其一",
        "author": "陈瓘",
        "content": "本无一字尧夫易，八十一篇扬子玄。\n今古是非那復辨，仲尼尤不废韦编。",
        "dynasty": "宋",
        "collection_info": null
    },
    {
        "uuid": "44249d0536d7ff9535900d1017692bba",
        "title": "了斋自警六首  其二",
        "author": "陈瓘",
        "content": "文书难写伏羲书，字外成篇始见渠。\n赐也能分可不可，一瓢居士只如愚。",
        "dynasty": "宋",
        "collection_info": null
    },
    {
        "uuid": "e800c0761d197d855c3cc3fee57e6755",
        "title": "了斋自警六首  其三",
        "author": "陈瓘",
        "content": "过时不易始为难，执处那知是变迁。\n度尽千山无鸟迹，不劳传语报平安。",
        "dynasty": "宋",
        "collection_info": null
    },
    {
        "uuid": "e0bd55362b1d6d02193395273e77782f",
        "title": "了斋自警六首  其四",
        "author": "陈瓘",
        "content": "手在何忧弓力强，巧穷那得必穿杨。\n太和有味人人饮，谁识醒时是醉乡。",
        "dynasty": "宋",
        "collection_info": null
    },
    {
        "uuid": "9f1f23c23ba3b5ed5238c9e184e14d4a",
        "title": "了斋自警六首  其五",
        "author": "陈瓘",
        "content": "仲由行行终身诵，师也堂堂带上书。\n五柳却能知此意，无弦琴上赋归与。",
        "dynasty": "宋",
        "collection_info": null
    },
    {
        "uuid": "62c9bd7a0a8936addb94e0614cd4179b",
        "title": "了斋自警六首  其六",
        "author": "陈瓘",
        "content": "只说为山不说休，山成日夜水横流。\n惜哉覆篑成迷復，只欠当初一掉头。",
        "dynasty": "宋",
        "collection_info": null
    },
    {
        "uuid": "b270208b2f9b60f2befce0c31e025c38",
        "title": "自合浦还清湘寄虚中弟  其一",
        "author": "陈瓘",
        "content": "三年已绝生还望，一日天恩到海涯。\n路过清湘犹间阔，当时何不住长沙。",
        "dynasty": "宋",
        "collection_info": null
    },
    {
        "uuid": "43f2ed4d4b3cbd342318b83df0908e7c",
        "title": "自合浦还清湘寄虚中弟  其二",
        "author": "陈瓘",
        "content": "行彻天涯万里山，月明方照海珠还。\n瘴乡来往浑閒事，聊为清湘一破颜。",
        "dynasty": "宋",
        "collection_info": null
    },
    {
        "uuid": "dd25047d82ab77fa75b4fc08774ee25e",
        "title": "自合浦还清湘寄虚中弟  其三",
        "author": "陈瓘",
        "content": "曾近沧溟看飓风，波涛有尽海无穷。\n四年陈迹今何在，坐对湘云豁晚空。",
        "dynasty": "宋",
        "collection_info": null
    },
    {
        "uuid": "ef8bf68dc6bec1e32096a3e3fcd8d666",
        "title": "自合浦还清湘寄虚中弟  其四",
        "author": "陈瓘",
        "content": "瘴海只将梅作雪，湘山今见麦为春。\n晴空有月当如旧，岭北山南总照人。",
        "dynasty": "宋",
        "collection_info": null
    },
    {
        "uuid": "12d56ea9306ec0fb1ea7c03c7e7df2aa",
        "title": "与全州崇宁断臂和尚",
        "author": "陈瓘",
        "content": "少年得髓几人知，想见当年断臂时。\n此是湘山大知识，衡门堪继会昌师。",
        "dynasty": "宋",
        "collection_info": null
    },
    {
        "uuid": "a1147760fbc66b5e6c8035e632f63233",
        "title": "和刘太守十洲诗 花屿",
        "author": "陈瓘",
        "content": "红紫商量欲满枝，持春觞豆好携持。\n便须载酒凌波去，底事黄堂独赋诗。",
        "dynasty": "宋",
        "collection_info": null
    },
    {
        "uuid": "d74527a9d16d70bb880b3806e4952f5c",
        "title": "和刘太守十洲诗 芳草洲",
        "author": "陈瓘",
        "content": "绿色映波千古恨，至今南浦两依依。\n我今又出江东去，多少行人宦未归。",
        "dynasty": "宋",
        "collection_info": null
    },
    {
        "uuid": "7b3da5dafbfd49ed642ff39fda5b5118",
        "title": "和刘太守十洲诗 柳汀",
        "author": "陈瓘",
        "content": "密干参差笼月影，轻波荡漾蘸烟条。\n暑天要此清凉地，欲往何辞度小桥。",
        "dynasty": "宋",
        "collection_info": null
    },
    {
        "uuid": "cf3326182ae79d3a7816a81c84749edd",
        "title": "和刘太守十洲诗 竹屿",
        "author": "陈瓘",
        "content": "霜姿迥出红尘外，只有鹓雏傍水来。\n别岸若寻栖隠处，轩窗须为此君开。",
        "dynasty": "宋",
        "collection_info": null
    },
    {
        "uuid": "5ee9da4478f7233dadffa144386202fb",
        "title": "和刘太守十洲诗 烟屿",
        "author": "陈瓘",
        "content": "霭霭纷纷缘底事，故来波上罩晴沙。\n莫教散入沧溟去，却恐能迷上汉槎。",
        "dynasty": "宋",
        "collection_info": null
    },
    {
        "uuid": "61ba6755adbddaff62df47f241ca8a88",
        "title": "和刘太守十洲诗 芙蓉洲",
        "author": "陈瓘",
        "content": "红云可觅无蜂去，渺渺寒波映晚芳。\n未必孤根能耐雪，且看秋艷已经霜。",
        "dynasty": "宋",
        "collection_info": null
    },
    {
        "uuid": "7382147cfca8527ba116350ed2cdb530",
        "title": "和刘太守十洲诗 菊花洲",
        "author": "陈瓘",
        "content": "光景不留人易老，恨无羽翼出尘埃。\n世间那有飞昇药，且傍汀洲采菊来。",
        "dynasty": "宋",
        "collection_info": null
    },
    {
        "uuid": "aa26a8dc47185d2fbffddfd101b95931",
        "title": "和刘太守十洲诗 月岛",
        "author": "陈瓘",
        "content": "月明偏照海边洲，绿水迴环漾素秋。\n斗转参横羣动息，桂花零落遣谁收。",
        "dynasty": "宋",
        "collection_info": null
    },
    {
        "uuid": "a749b4db68518df149e0ae2d4ad1dbd4",
        "title": "和刘太守十洲诗 雪汀",
        "author": "陈瓘",
        "content": "谁把平毡水上开，坐看飞絮扑琼台。\n酒豪耳热笙歌沸，应怪幽人此地来。",
        "dynasty": "宋",
        "collection_info": null
    },
    {
        "uuid": "aa9f8da2c3182f440a86b193e0a98dd2",
        "title": "和刘太守十洲诗 松岛",
        "author": "陈瓘",
        "content": "影参岸栢童童绿，叶蔽汀兰澹澹香。\n斤斧不来人迹远，养成千尺势堂堂。",
        "dynasty": "宋",
        "collection_info": null
    },
    {
        "uuid": "85175eae96889bcc403fb2b657d41984",
        "title": "湖心亭",
        "author": "陈瓘",
        "content": "尘境纷纷俗累增，故寻幽径访南能。\n湖波浩渺无穷绿，寺屋高低不计层。\n诗老新吟工恼客，使君余暇得陪僧。\n棋中得失何时了，一局输赢未可凭。",
        "dynasty": "宋",
        "collection_info": null
    },
    {
        "uuid": "9f5bef32218ee02b34070bf56336dd68",
        "title": "寄觉范长沙",
        "author": "陈瓘",
        "content": "大士游方兴尽回，家山风月绝尘埃。\n杖头多少闲田地，挑取华严入岭来。",
        "dynasty": "宋",
        "collection_info": null
    },
    {
        "uuid": "3ed3d01f1903bb14b3935da63d1ca305",
        "title": "寄觉范漳水",
        "author": "陈瓘",
        "content": "仁者虽逢思有常，平居慎勿示何妨。\n争先世路机关恶，近后语言滋味长。\n可口物多终作疾，快心事过必为伤。\n与其病后求良药，不若病前能自防。",
        "dynasty": "宋",
        "collection_info": null
    },
    {
        "uuid": "0c927779da6074f94295539042a8d740",
        "title": "和江民表韵",
        "author": "陈瓘",
        "content": "传老东山水上浮，玄沙六月雪重裘。\n旧来消息今何在，千里桐江月满楼。",
        "dynasty": "宋",
        "collection_info": null
    },
    {
        "uuid": "f800406c54e86ee8ddaf52a0ae7f65a6",
        "title": "颂",
        "author": "陈瓘",
        "content": "静坐一川微雨，未辨雷音起处。\n夜深风作轻寒，清晓月明归去。",
        "dynasty": "宋",
        "collection_info": null
    },
    {
        "uuid": "162a31f1b5faaf05219fbf7ddb96439f",
        "title": "寄饶德操",
        "author": "陈瓘",
        "content": "旧时饶措大，今日壁头陀。\n为问安心法，禅儒较几何。",
        "dynasty": "宋",
        "collection_info": null
    },
    {
        "uuid": "d71c4216ea07f51bd32a70c44f3260e4",
        "title": "吴江鲈乡亭",
        "author": "陈瓘",
        "content": "中郎台榭据江乡，雅称诗翁赋卒章。\n莼菜鲈鱼好时节，秋风斜日旧烟光。\n一杯有味功名小，万事无心岁月长。\n安得便抛尘网去，钓舟闲倚画栏傍。",
        "dynasty": "宋",
        "collection_info": null
    },
    {
        "uuid": "1fa6bcb6569d32d2813cff2ac9056c14",
        "title": "接花",
        "author": "陈瓘",
        "content": "色红可使紫，叶单可使千。\n花小可使大，子少可使繁。\n天赋有定质，我力能使迁。\n自矜接花手，可夺造化权。\n众闻悉惊诧，遣我屡嘆吁。\n用智固巧矣，天时可易欤。\n我欲春采菊，我欲冬赏桃。\n汝不能栽接，汝巧亦徒劳。\n雨露草必生，雪霜松不死。\n不死有本性，必生亦时尔。\n汝之所变易，是亦时所为。\n时乎不可违，何物不随时。",
        "dynasty": "宋",
        "collection_info": null
    },
    {
        "uuid": "d3d6fff97ceada5a95f41564afdc0dc6",
        "title": "苏文饶往昌国意颇惮之送以诗因勉之",
        "author": "陈瓘",
        "content": "已闻舟楫具，那得苦留君。\n雨过霜风急，帆飞雪浪分。\n长途方策足，暇日正论文。\n功业他年事，风波岂足云。",
        "dynasty": "宋",
        "collection_info": null
    },
    {
        "uuid": "bdf81228a65d3209406ae5b72c50df5b",
        "title": "送周初平",
        "author": "陈瓘",
        "content": "虀盐虽不饱，心与古人期。\n口体非吾养，纷华任尔为。\n经明逢地芥，颖脱看囊锥。\n两骥皆宛种，天衢好并驰。",
        "dynasty": "宋",
        "collection_info": null
    },
    {
        "uuid": "95b06707651f8384a75b228333a7d1bc",
        "title": "文饶自昌国以诗见寄次韵二首  其一",
        "author": "陈瓘",
        "content": "百川滚滚到来休，此是人间第一流。\n鲸鬣为君翻骇浪，兰苕空自满汀洲。",
        "dynasty": "宋",
        "collection_info": null
    },
    {
        "uuid": "b00a89598a7ede43b1016c9d36620e62",
        "title": "文饶自昌国以诗见寄次韵二首  其二",
        "author": "陈瓘",
        "content": "海邦渺渺知何在，风入高帆顷刻过。\n何似一樽湖上酒，月明安稳照寒波。",
        "dynasty": "宋",
        "collection_info": null
    },
    {
        "uuid": "a5aad70a874a0205df09bd9f56aebb51",
        "title": "文饶自京师还欲往昌国而风作不可渡乃为绝句戏之",
        "author": "陈瓘",
        "content": "欲衝高浪却沈吟，酒近瀛洲懒得斟。\n莫道颠风无好意，为君吹过远归心。",
        "dynasty": "宋",
        "collection_info": null
    },
    {
        "uuid": "3b5a9351c0108c2cb738de624b5f1fba",
        "title": "歙砚诗",
        "author": "陈瓘",
        "content": "歙溪澄湛千寻碧，中有崎嵚万年石。\n腰粗入水始能凿，一砚价直千金璧。\n轻丝腻色恍莫分，熟视微见青罗纹。\n乃知金线鸲鹆眼，如玉有瑕安足论。",
        "dynasty": "宋",
        "collection_info": null
    },
    {
        "uuid": "1ae1fdcce40709e6f1c7585ff57967d4",
        "title": "海山楼",
        "author": "陈瓘",
        "content": "胜事荒湮久，高城观阁宜。\n均劳青琐客，余事海山诗。",
        "dynasty": "宋",
        "collection_info": null
    },
    {
        "uuid": "d620c425f73fe6866a26ed2742508d4b",
        "title": "秦君亭",
        "author": "陈瓘",
        "content": "世梗贤路塞，达人识穷通。\n欃枪天宝末，士路如飘蓬。\n聘君当此时，卷迹云霞中。\n能令千载后，嘆息诗人穷。",
        "dynasty": "宋",
        "collection_info": null
    },
    {
        "uuid": "49199e71f73455bcf5cda879d3038e8e",
        "title": "瑞泉庵",
        "author": "陈瓘",
        "content": "飞栋逼天象，疏櫺逗岩烟。\n烹茶引高士，汲此石罅泉。\n泉深不盈尺，润物无颇偏。\n百川有盈涸，是坎常泓然。",
        "dynasty": "宋",
        "collection_info": null
    },
    {
        "uuid": "d42ca98223e0dbd20c0ac309f72321d3",
        "title": "答瑞岩湛老",
        "author": "陈瓘",
        "content": "示我超然句，能令滞念开。\n盍移瑞岩剎，为我入城来。",
        "dynasty": "宋",
        "collection_info": null
    },
    {
        "uuid": "58fc55a45a35258035a9d8639b85fea8",
        "title": "和邓鲠之韵",
        "author": "陈瓘",
        "content": "十年三谪海边州，洛口相望阻献酬。\n曾寄远诗来合浦，又传新句落丹丘。\n身如古柏童童老，心似平江湛湛流。\n归鸟倦飞云入岫，一瓢堪乐莫回头。",
        "dynasty": "宋",
        "collection_info": null
    },
    {
        "uuid": "ff26aed662ec7b900580076fd4eb01f8",
        "title": "揽翠轩",
        "author": "陈瓘",
        "content": "地与烦嚣隔，登临翠色中。\n雨余千亩竹，霜过一山松。\n逸兴云无尽，幽怀水不穷。\n绝胜花满眼，只得片时红。",
        "dynasty": "宋",
        "collection_info": null
    },
    {
        "uuid": "1068a365f9a9ffd0a24479d95373c6ac",
        "title": "杂诗",
        "author": "陈瓘",
        "content": "床头史记千番纸，世上兴亡一窖尘。\n惟有炳然周孔道，至今余泽浸生民。",
        "dynasty": "宋",
        "collection_info": null
    },
    {
        "uuid": "644e4a223826d2010892fc9dd9d13c74",
        "title": "杂诗",
        "author": "陈瓘",
        "content": "大抵操心在谨微，谬差千里始毫釐。\n如闻不善须当改，莫谓无人便可欺。\n忠信但当为己任，行藏终自有天知。\n深冬寒日能多少，已觉东风次第吹。",
        "dynasty": "宋",
        "collection_info": null
    },
    {
        "uuid": "af2f479d3966bd9bc4c27ae2a27e331a",
        "title": "超果亮师假还山  其一",
        "author": "陈瓘",
        "content": "□□□□□，流辈推博雅。\n春风振客衣，逸棹东南下。\n赋诗台阁彦，落落珠玑泻。\n持觞拜亲膝，喜色动乡社。\n都城十二衢，尘土翳车马。\n一梦逐君行，兹怀已潇洒。",
        "dynasty": "宋",
        "collection_info": null
    },
    {
        "uuid": "0a9c090c152ecf11a47885c50fc1f13e",
        "title": "超果亮师假还山  其二",
        "author": "陈瓘",
        "content": "路左浆先馈，门前屦几重。\n勇归尘事掷，恬处道心浓。\n弄水知幽谷，观云想妙峰。\n深夜孤鹤唳，清露滴高松。",
        "dynasty": "宋",
        "collection_info": null
    },
    {
        "uuid": "ff2f33cad12e89b8f3af00bd2cfbfad9",
        "title": "代书简张天觉",
        "author": "陈瓘",
        "content": "辟谷非其道，谈空去自然。\n何如勋业地，无愧是神仙。",
        "dynasty": "宋",
        "collection_info": null
    },
    {
        "uuid": "230393dde0be5b5378d9c814744049b1",
        "title": "送致政郏丈赴张杭州西湖之约",
        "author": "陈瓘",
        "content": "丈人八十身尤健，心似闲云恣舒卷。\n故人邀作武林游，拏舟不道江湖远。\n澄波万顷冲融间，尘埃洗尽光阴闲。\n登临不倦谢太傅，好与共寻窗外山。\n梵剎琳宫绕飞阁，霭色岚光日参错。\n遥岑併入眼中来，却爱清秋有摇落。\n酒价在逐秋风高，一倒百壶诗正豪。\n潮落潮生几人老，我独世累如鸿毛。\n兴来即是烟波客，兴尽欲归归便得。\n疏巾藜杖日相随，不许征途有南北。\n天南天北屡经过，不独丈人清兴多。\n欲棹小舟同一醉，手边朱墨奈忙何。",
        "dynasty": "宋",
        "collection_info": null
    },
    {
        "uuid": "b8b4e0b97dfb44b8c58ceac2c5671712",
        "title": "寄题正伦侄舫斋诗二首  其一",
        "author": "陈瓘",
        "content": "此道若长川，行藏比泝沿。\n浪恬宁在我，维泛且随缘。\n野色连幽岸，溪光接远天。\n欲离平险地，常使意超然。",
        "dynasty": "宋",
        "collection_info": null
    },
    {
        "uuid": "19417925cbb4e83c27caaafb1fe92543",
        "title": "寄题正伦侄舫斋诗二首  其二",
        "author": "陈瓘",
        "content": "画舫名斋阁，端居事若何。\n燕知真酖毒，言即是风波。\n未便乘桴去，惟同载酒过。\n济川如有意，南去问施罗。",
        "dynasty": "宋",
        "collection_info": null
    },
    {
        "uuid": "0d6ecdc47d8725ac2e102e39b6f56a9a",
        "title": "荔枝台",
        "author": "陈瓘",
        "content": "满眼春花百鸟肥，绛苞丹艷大纍纍。\n台前采掇谁堪赠，谱外声名世不知。\n颗小不堪妃子笑，味酸犹发少陵诗。\n高坟拱木今何在，此品轩昂独恨迟。",
        "dynasty": "宋",
        "collection_info": null
    },
    {
        "uuid": "54471edf2f98fe4b6275e79cd5b1c397",
        "title": "花光仁禅师以墨戏见寄以小诗致谢",
        "author": "陈瓘",
        "content": "禅心已出包区宇，墨海翻腾作雪梅。\n三昧笔端俱戏事，定余幽室暗香来。",
        "dynasty": "宋",
        "collection_info": null
    },
    {
        "uuid": "a3e8152e5ea920054e3f887273641f37",
        "title": "寄友人",
        "author": "陈瓘",
        "content": "行人征辔路西东，霜叶翩翩舞乱红。\n晓色冥朦溪浸月，阴容黯澹马嘶风。\n浮生信若萍随浪，远意徒惊鸟在笼。\n万事欲穷须握手，尺书相问愧匆匆。",
        "dynasty": "宋",
        "collection_info": null
    },
    {
        "uuid": "3a9dbfea47efbfd907715e11a4a2356f",
        "title": "庐山诗二首  其一",
        "author": "陈瓘",
        "content": "庐山俯长江，秀色摩青天。\n招提选胜地，好景相属连。\n东林最幽旷，殿阁含飞烟。\n馨香满天下，无如远公莲。\n社客方散后，零落七百年。\n之人远同调，绿绮非丝弦。\n不可倾耳授，但许心相传。\n迷津苦难渡，人以师为船。\n法鼓忽雷震，此事非偶然。\n何时穿蜡屐，问法浮云边。",
        "dynasty": "宋",
        "collection_info": null
    },
    {
        "uuid": "eac100a421dc2994909b2548c305d0db",
        "title": "庐山诗二首  其二",
        "author": "陈瓘",
        "content": "庐山景何如，胜迹多已古。\n水石相回旋，天地巧排布。\n我本天涯人，未知有庐阜。\n恨不早经过，西征一何暮。\n香炉在何许，缥缈凌高空。\n却入白莲沼，令人思远公。\n高岩草堂在，吏隠居其中。\n至今三尺童，犹能话白公。\n可想不可见，山色空重重。\n水流来何远，所过生苔藓。\n自古垂飞帘，至今不能捲。\n此外犹足观，足力已困竭。\n僧居本静閒，群鸟争啭舌。\n恰欲高枕眠，魂梦恐遭聒。\n知是乘雨来，山路泥滑滑。\n阴云犹未收，明朝又西发。",
        "dynasty": "宋",
        "collection_info": null
    },
    {
        "uuid": "f0470dca2b80cd3a6c2b240ec1cd8a7b",
        "title": "佚老堂",
        "author": "陈瓘",
        "content": "解组纷华远，悬车兴味长。\n身闲云去住，心浄月清凉。\n老矣思同隠，归欤叹异乡。\n平生高意在，畎亩未应忘。",
        "dynasty": "宋",
        "collection_info": null
    },
    {
        "uuid": "4fd5ec109b8e8aa585ebde1f61624c78",
        "title": "呈知府司封二十韵",
        "author": "陈瓘",
        "content": "锦帐含香士，高名压搢绅。\n南昌移皂盖，东颍憩朱轮。\n孝悌资延寿，耕桑頼信臣。\n优游千里治，谈笑六朝均。\n竟日庭无讼，期年俗已淳。\n休夸两岐秀，未若四时春。\n近远皆霑泽，施为固有神。\n欢讴连别壤，美绩播严宸。\n夙慕冰壶洁，终期骥足伸。\n燕閒成吏隠，萧洒得湖滨。\n烟柳笼亭槛，云波荡钓纶。\n微风牵藻荇，小棹送鲈莼。\n缪作堂中客，惭陪席上珍。\n开樽宁草草，延语每谆谆。\n龌龊才非异，吹嘘意独亲。\n摘鞍方邂逅，揽辔又逡巡。\n丽巧裁新咏，缄题及鄙人。\n曹刘风自古，李杜格殊伦。\n拜赐欣愉甚，临分感叹频。\n悠悠京国路，重染满衣尘。",
        "dynasty": "宋",
        "collection_info": null
    },
    {
        "uuid": "80446547bd4e042f6c7208efae586590",
        "title": "寄题黄及之谷神馆",
        "author": "陈瓘",
        "content": "昔日传闻构馆新，标名今已几经春。\n心安即是长生路，世乐无过自在身。\n虚室久扃闲岁月，白头不减旧精神。\n蓬莱未要香山客，且作潜溪百岁人。",
        "dynasty": "宋",
        "collection_info": null
    },
    {
        "uuid": "640774ebb03f1545ea57bb0bb6000931",
        "title": "题假面铺",
        "author": "陈瓘",
        "content": "今年不及去年秋，十顷曾无半亩收。\n好雨早随人意足，即今何地不油油。",
        "dynasty": "宋",
        "collection_info": null
    },
    {
        "uuid": "49f2540bb3c9a937dcb96cbad23ee8a8",
        "title": "目昏诗",
        "author": "陈瓘",
        "content": "壮岁漂沦懒读书，老忘休歇欲何如。\n夜窗不復留灯火，眼食齁齁一任渠。",
        "dynasty": "宋",
        "collection_info": null
    },
    {
        "uuid": "2ba2eaf6fb16d513cb1206903b9612a3",
        "title": "垂虹亭",
        "author": "陈瓘",
        "content": "三年为吏住东滨，重到江头照病身。\n满眼碧波输野鸟，一蓑疏雨属渔人。\n随船晓月孤轮白，入座群山数点春。\n张翰英灵应笑我，绿袍依旧惹埃尘。",
        "dynasty": "宋",
        "collection_info": null
    },
    {
        "uuid": "ccd64b60097e201a39dc79d22c288028",
        "title": "秀聚亭",
        "author": "陈瓘",
        "content": "晓色春风裏，维舟一小亭。\n看山浑不倦，待得雪峰青。",
        "dynasty": "宋",
        "collection_info": null
    },
    {
        "uuid": "bcb83e384d4d87e48ea4dbe9f89e326e",
        "title": "藏春峡四首  其一",
        "author": "陈瓘",
        "content": "主人心地冷如灰，只把园花取次栽。\n峡外漫多閒雨露，直须併此入山来。",
        "dynasty": "宋",
        "collection_info": null
    },
    {
        "uuid": "12808a21cb6655fa427c48d0e68456b4",
        "title": "藏春峡四首  其二",
        "author": "陈瓘",
        "content": "花落花开蝶自忙，琴閒书札日偏长。\n我来不为看桃李，只爱幽兰静更香。",
        "dynasty": "宋",
        "collection_info": null
    },
    {
        "uuid": "59d3b8b08ba0e49e7ce61afa45b31939",
        "title": "藏春峡四首  其三",
        "author": "陈瓘",
        "content": "朝廷鹓鹭日振振，不道天涯亦有人。\n弟劝兄酬无可恨，欢然别是一家春。",
        "dynasty": "宋",
        "collection_info": null
    },
    {
        "uuid": "4d0f200bdca77032eab1189047bba217",
        "title": "藏春峡四首  其四",
        "author": "陈瓘",
        "content": "孺子无心作聘君，使君悬榻意何勤。\n世人不道芳荪好，可是清香不远闻。",
        "dynasty": "宋",
        "collection_info": null
    },
    {
        "uuid": "1ba5f28247947419bc0497b537a80160",
        "title": "句  其一",
        "author": "陈瓘",
        "content": "哲宗怒常立，时宰駡林自。",
        "dynasty": "宋",
        "collection_info": null
    },
    {
        "uuid": "d66af3d60565ca379ed2c82cd30fcb59",
        "title": "句  其二",
        "author": "陈瓘",
        "content": "拶破黄龙第四关，世人犹问生缘法。",
        "dynasty": "宋",
        "collection_info": null
    },
    {
        "uuid": "5d3ccee810317a2a5b2db6e32fedef6d",
        "title": "句  其三",
        "author": "陈瓘",
        "content": "黑石巴山砚，鱼鳞蜀客笺。",
        "dynasty": "宋",
        "collection_info": null
    },
    {
        "uuid": "2a2757ab42044bccab11c05e9a5e4029",
        "title": "句  其四",
        "author": "陈瓘",
        "content": "浦树家家异。",
        "dynasty": "宋",
        "collection_info": null
    },
    {
        "uuid": "502a5e0126420962cc6183c892aa9ac8",
        "title": "句  其五",
        "author": "陈瓘",
        "content": "无金可寄东门傅，有齿能欺柱下苍。",
        "dynasty": "宋",
        "collection_info": null
    },
    {
        "uuid": "ca2ff9d343872e1901ecdd6fd0819aad",
        "title": "句  其六",
        "author": "陈瓘",
        "content": "岁久漫传龙变化，潭深谁睹剑锋铓。",
        "dynasty": "宋",
        "collection_info": null
    },
    {
        "uuid": "8f8f9b0a6012f88475d2dd6705289ed7",
        "title": "句  其七",
        "author": "陈瓘",
        "content": "看花出约几时回。",
        "dynasty": "宋",
        "collection_info": null
    }
]