[
    {
        "uuid": "16fc9ebbee9742be245395ba1fd49001",
        "title": "水龙吟 少年闻说京华",
        "author": "阎苍舒",
        "content": "少年闻说京华，上元景色烘晴昼。\n朱轮画毂，雕鞍玉勒，九衢争骤。\n春满鳌山，夜沈陆海，一天星斗。\n正红球过了，鸣鞘声断，迥鸾驭、钧天奏。\n谁料此生亲到，十五年、都城如旧。\n而今但有，伤心烟雾，萦愁杨柳。\n宝箓宫前，绛霄楼下，不堪回首。\n愿皇图早复，端门灯火，照人还又。",
        "dynasty": "宋",
        "collection_info": null
    },
    {
        "uuid": "8ca9e1ccdf6d5355c6cdad6e209c65c8",
        "title": "第一山",
        "author": "阎苍舒",
        "content": "极目平淮渺莽间，翠峦特地起烟鬟。\n要渠天下无双手，题作东南第一山。",
        "dynasty": "宋",
        "collection_info": null
    },
    {
        "uuid": "bc343fb00023103f1c18d125e3d7e164",
        "title": "兴元",
        "author": "阎苍舒",
        "content": "褒城之山划天罅，中有深谷春水生。\n汉家兴王启鸿业，萧相治国留英声。",
        "dynasty": "宋",
        "collection_info": null
    },
    {
        "uuid": "09586cd925c5be0135513337a2db0a62",
        "title": "海观",
        "author": "阎苍舒",
        "content": "云南之阴大江东，二水奔腾如海衝。\n谁能具此壮观眼，南定楼中今卧龙。",
        "dynasty": "宋",
        "collection_info": null
    },
    {
        "uuid": "83aadae1275cdb1600093fb2dd01df08",
        "title": "登制胜楼次韵",
        "author": "阎苍舒",
        "content": "百牢关下几夔州，坐镇休余只倚楼。\n赤甲白盐齐意气，纶巾羽扇独风流。\n夜间警柝抛金锁，春乐熙台醉玉舟。\n化国舒长公事少，眼中万象固神搜。",
        "dynasty": "宋",
        "collection_info": null
    },
    {
        "uuid": "467f968eb49a3f55d9be417700c7f42b",
        "title": "赠郡帅郭侯",
        "author": "阎苍舒",
        "content": "东南形胜惟扬州，介江负淮作襟喉。\n有国以来几百战，弔古千载空悠悠。\n哀哉荒主与荡子，钝尽铁剑崇倡优。\n迷楼九曲烂如画，珠帘十里半上钩。\n当年二十四桥月，曾照三十六宫秋。\n平山堂上一长嘆，但有衰草埋荒丘。\n欧仙苏仙不可唤，江南江北无风流。\n何人復诵广陵散，黯然悲恨不可收。\n只今英主正用武，增五万竈屯貔貅。\n金城坚筑壮营垒，绮段细错良田畴。\n神谟庙算万全举，天时既至须人谋。\n将军山西名将种，家声直到青海头。\n男儿有死必报国，正当为上分此忧。\n勉旃速办古人事，貂蝉本自出兜鍪。",
        "dynasty": "宋",
        "collection_info": null
    }
]