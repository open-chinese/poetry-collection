[
    {
        "uuid": "37aced59628c91cef3f7ffdfd87305a9",
        "title": "天香 孤峤蟠烟",
        "author": "王沂孙",
        "content": "孤峤蟠烟，层涛蜕月，骊宫夜采铅水。\n讯远槎风，梦深薇露，化作断魂心字。\n红瓷候火，还乍识、冰环玉指。\n一缕萦帘翠影，依稀海天云气。\n几回殢娇半醉。\n翦春灯、夜寒花碎。\n更好故溪飞雪，小窗深闭。\n荀令如今顿老，总忘却、樽前旧风味。\n谩惜馀熏，空篝素被。",
        "dynasty": "宋",
        "collection_info": null
    },
    {
        "uuid": "0fd8dd891f4565cd32600ee3ba93903e",
        "title": "花犯 古婵娟",
        "author": "王沂孙",
        "content": "古婵娟，苍鬟素靥，盈盈瞰流水。\n断魂十里。\n叹绀缕飘零，难系离思。\n故山岁晚谁堪寄。\n琅玕聊自倚。\n谩记我、绿蓑冲雪，孤舟寒浪里。\n三花两蕊破蒙茸，依依似有恨，明珠轻委。\n云卧稳，蓝衣正、护春憔悴。\n罗浮梦、半蟾挂晓，么凤冷、山中人乍起。\n又唤取、玉奴归去，馀香空翠被。",
        "dynasty": "宋",
        "collection_info": null
    },
    {
        "uuid": "36a8844392b1cf873d961d6a82d4eeca",
        "title": "露华 绀葩乍坼",
        "author": "王沂孙",
        "content": "绀葩乍坼。\n笑烂漫娇红，不是春色。\n换了素妆，重把青螺轻拂。\n旧歌共渡烟江，却占玉奴标格。\n风霜峭、瑶台种时，付与仙骨。\n闲门昼掩凄侧。\n似淡月梨花，重化清魄。\n尚带睡痕香凝，怎忍攀摘。\n嫩绿渐满溪阴，蔌蔌粉云飞出。\n芳艳冷、刘郎未应认得。",
        "dynasty": "宋",
        "collection_info": null
    },
    {
        "uuid": "9f4de78120a575e89c50fdb87a4188eb",
        "title": "露华 晚寒伫立",
        "author": "王沂孙",
        "content": "晚寒伫立，记铅轻黛浅，初认冰魂。\n绀罗衬玉，犹凝茸唾香痕。\n净洗妒春颜色，胜小红、临水湔裙。\n烟渡远，应怜旧曲，换叶移根。\n山中去年人到，怪月悄风轻，闲掩重门。\n琼肌瘦损，那堪燕子黄昏。\n几片故溪浮玉，似夜归、深雪前村。\n芳梦冷，双禽误宿粉云。",
        "dynasty": "宋",
        "collection_info": null
    },
    {
        "uuid": "9d65e24379043f9b690134ff12ccc193",
        "title": "南浦 柳下碧粼粼",
        "author": "王沂孙",
        "content": "柳下碧粼粼，认曲尘乍生，色嫩如染。\n清溜满银塘，东风细、参差縠纹初遍。\n别君南浦，翠眉曾照波痕浅。\n再来涨绿迷旧处，添却残红几片。\n葡萄过雨新痕，正拍拍轻鸥，翩翩小燕。\n帘影蘸楼阴，芳流去，应有泪珠千点。\n沧浪一舸，断魂重唱苹花怨。\n采香幽径鸳鸯睡，谁道湔裙人远。",
        "dynasty": "宋",
        "collection_info": null
    },
    {
        "uuid": "4ea8f1a4f31ade0cbdcf91594ca803a6",
        "title": "南浦 柳外碧连天",
        "author": "王沂孙",
        "content": "柳外碧连天，漾翠纹渐平，低蘸云影。\n应是雪初消，巴山路、蛾眉乍窥清镜。\n绿痕无际，几番漂荡江南恨。\n弄波素袜知甚处，空把落红流尽。\n何时橘里莼乡，泛一舸翩翩，东风归兴。\n孤梦绕沧浪，苹花岸、漠漠雨昏烟暝。\n连筒接缕，故溪深掩柴门静。\n只愁双燕衔芳去，拂破蓝光千顷。",
        "dynasty": "宋",
        "collection_info": null
    },
    {
        "uuid": "bf4a4fe21d91bb78520e7ccacd18c98a",
        "title": "声声慢 风声从臾",
        "author": "王沂孙",
        "content": "风声从臾，云意商量，连朝滕六迟疑。\n茸帽貂裘，兔园准拟吟诗。\n红炉旋添兽炭，办金船、羔酒熔脂。\n问翦水，恁工夫犹未，还待何时。\n休被梅花争白，好夸奇斗巧，早遍琼枝。\n彩索金铃，佳人等塑狮儿。\n怕寒绣帏慵起，梦梨云、说与春知。\n莫误了，约王猷、船过剡溪。",
        "dynasty": "宋",
        "collection_info": null
    },
    {
        "uuid": "db6acd278b3b147e525d1c2c903d546d",
        "title": "高阳台 霜楮刳皮",
        "author": "王沂孙",
        "content": "霜楮刳皮，冰花擘茧，满腔絮湿湘帘。\n抱瓮工夫，何须待吐吴蚕。\n水香玉色难裁翦，更绣针、茸线休拈。\n伴梅花，暗卷春风，斗帐孤眠。\n篝熏鹊锦熊毡。\n任粉融脂涴，犹怯痴寒。\n我睡方浓，笑他欠此清缘。\n揉来细软烘烘暖，尽何妨、挟纩装锦。\n酒魂醒，半榻梨云，起坐诗禅。",
        "dynasty": "宋",
        "collection_info": null
    },
    {
        "uuid": "8c15521f0342189283b04ecb593a1e55",
        "title": "疏影 琼妃卧月",
        "author": "王沂孙",
        "content": "琼妃卧月。\n任素裳瘦损，罗带重结。\n石径春寒，碧藓参差，相思曾步芳屧。\n离魂分破东风恨，又梦入、水孤云阔。\n算如今、也厌娉婷，带了一痕残雪。\n犹记冰奁半掩，冷枝画未就，归棹轻折。\n几度黄昏，忽到窗前，重想故人初别。\n苍虬欲卷涟漪去，慢蜕却、连环香骨。\n早又是，翠荫蒙茸，一似一枝清绝。",
        "dynasty": "宋",
        "collection_info": null
    },
    {
        "uuid": "70ca44114edd6449821c59dc4be50483",
        "title": "无闷 阴积龙荒",
        "author": "王沂孙",
        "content": "阴积龙荒，寒度雁门，西北高楼独倚。\n怅短景无多，乱山如此。\n欲唤飞琼起舞，怕搅碎、纷纷银河水。\n冻云一片，藏花护玉，未教轻坠。\n清致。\n悄无似。\n有照水一枝，已搀春意。\n误几度凭栏，莫愁凝睇。\n应是梨花梦好，未肯放、东风来人世。\n待翠管、吹破苍茫，看取玉壶天地。",
        "dynasty": "宋",
        "collection_info": null
    },
    {
        "uuid": "28dcfdc25214bb68a20d0161b6ce4e64",
        "title": "眉妩 渐新痕悬柳",
        "author": "王沂孙",
        "content": "渐新痕悬柳，澹彩穿花，依约破初暝。\n便有团圆意，深深拜，相逢谁在香径。\n画眉未稳，料素娥、犹带离恨。\n最堪爱、一曲银钩小，宝帘挂秋冷。\n千古盈亏休问。\n叹慢磨玉斧，难补金镜。\n太液池犹在，凄凉处、何人重赋清景。\n故山夜永。\n试待他、窥户端正。\n看云外山河，还老尽、桂花影。",
        "dynasty": "宋",
        "collection_info": null
    },
    {
        "uuid": "89294497cb4000aa0daa68870d2b8f85",
        "title": "水龙吟 晓寒慵揭珠帘",
        "author": "王沂孙",
        "content": "晓寒慵揭珠帘，牡丹院落花开未。\n玉栏干畔，柳丝一把，和风半倚。\n国色微酣，天香乍染，扶春不起。\n自真妃舞罢，谪仙赋后，繁华梦、如流水。\n池馆家家芳事。\n记当时、买栽无地。\n争如一朵，幽人独对，水边竹际。\n把酒花前，剩拚醉了，醒来还醉。\n怕洛中、春色匆匆，又入杜鹃声里。",
        "dynasty": "宋",
        "collection_info": null
    },
    {
        "uuid": "549bd48e93b8c95d26e50ff46f291398",
        "title": "水龙吟 世间无此娉婷",
        "author": "王沂孙",
        "content": "世间无此娉婷，玉环未破东风睡。\n将开半敛，似红还白，馀花怎比。\n偏占年华，禁烟才过，夹衣初试。\n叹黄州一梦，燕宫绝笔，无人解、看花意。\n犹记华阴同醉。\n小阑干、月高人起。\n千枝媚色，一庭芳景，清寒似水。\n银烛延娇，绿房留艳，夜深花底。\n怕明朝、小雨蒙蒙，便化作燕支泪。",
        "dynasty": "宋",
        "collection_info": null
    },
    {
        "uuid": "11f18f265fb2a82155a159767dbfb16f",
        "title": "水龙吟 晓霜初着青林",
        "author": "王沂孙",
        "content": "晓霜初着青林，望中故国凄凉早。\n萧萧渐积，纷纷犹坠，门荒径悄。\n渭水风生，洞庭波起，几番秋杪。\n想重崖半没，千峰尽出，山中路、无人到。\n前度题红杳杳。\n溯宫沟、暗流空绕。\n啼螀未歇，飞鸿欲过，此时怀抱。\n乱影翻窗，碎声敲砌，愁人多少。\n望吾庐甚处，只应今夜，满庭谁扫。",
        "dynasty": "宋",
        "collection_info": null
    },
    {
        "uuid": "d8571b901c736fe6332590bfdde2181c",
        "title": "水龙吟 淡妆不扫蛾眉",
        "author": "王沂孙",
        "content": "淡妆不扫蛾眉，为谁伫立羞明镜。\n真妃解语，西施净洗，娉婷顾影。\n薄露初匀，纤尘不染，移根玉井。\n想飘然一叶，飕飕短发，中流卧、浮烟艇。\n可惜瑶台路迥。\n抱凄凉、月中难认。\n相逢还是，冰壶浴罢，牙床酒醒。\n步袜空留，舞裳微褪，粉残香冷。\n望海山依约，时时梦想，素波千顷。",
        "dynasty": "宋",
        "collection_info": null
    },
    {
        "uuid": "2c3c7cf526300cb1c415757182fc569d",
        "title": "水龙吟 翠云遥拥环妃",
        "author": "王沂孙",
        "content": "翠云遥拥环妃，夜深按彻霓裳舞。\n铅华净洗，涓涓出浴，盈盈解语。\n太液荒寒，海山依约，断魂何许。\n甚人间、别有冰肌雪艳，娇无奈、频相顾。\n三十六陂烟雨。\n旧凄凉、向谁堪诉。\n如今谩说，仙姿自洁，芳心更苦。\n罗袜初停，玉珰还解，早凌波去。\n试乘风一叶，重来月底，与修花谱。",
        "dynasty": "宋",
        "collection_info": null
    },
    {
        "uuid": "5ff41489d448d0f896a2a2d4bc40c4c1",
        "title": "绮罗香 屋角疏星",
        "author": "王沂孙",
        "content": "屋角疏星，庭阴暗水，犹记藏鸦新树。\n试折梨花，行人小阑深处。\n听粉片、簌簌飘阶，有人在、夜窗无语。\n料如今，门掩孤灯，画屏尘满断肠句。\n佳期浑似如水，还见梧桐几叶，轻敲朱户。\n一片秋声，应作两边愁绪。\n江路远、归雁无凭，写绣笺、倩谁将去。\n谩无聊，犹掩芳樽，醉听深夜雨。",
        "dynasty": "宋",
        "collection_info": null
    },
    {
        "uuid": "0a5595588391a0fb23ca4b41e99a742c",
        "title": "绮罗香 玉杵馀丹",
        "author": "王沂孙",
        "content": "玉杵馀丹，金刀剩彩，重染吴江孤树。\n几点朱铅，几度怨啼秋暮。\n惊旧梦、绿鬓轻凋，诉新恨、绛唇微注。\n最堪怜，同拂新霜，绣蓉一镜晚妆妒。\n千林摇落渐少，何事西风老色，争妍如许。\n二月残花，空误小车山路。\n重认取，流水荒沟，怕犹有、寄情芳语。\n但凄凉、秋苑斜阳，冷枝留醉舞。",
        "dynasty": "宋",
        "collection_info": null
    },
    {
        "uuid": "05b8c275e708d02634e04b51795daa9d",
        "title": "绮罗香 夜滴研朱",
        "author": "王沂孙",
        "content": "夜滴研朱，晨妆试酒，寒树偷分春艳。\n赋冷吴江，一片试霜犹浅。\n惊汉殿、绛点初凝，认隋苑、彩枝重翦。\n问仙丹，炼熟何迟，少年色换已秋晚。\n疏枝频撼暮雨，消得西风几度，舞衣吹断。\n绿水荒沟，终是赋情人远。\n空一似、零落桃花，又等闲、误他刘阮。\n且留取，闲写幽情，石阑三四片。",
        "dynasty": "宋",
        "collection_info": null
    },
    {
        "uuid": "c9d45e2a79d1de67bd68387ca01d5d34",
        "title": "齐天乐 碧痕初化池塘草",
        "author": "王沂孙",
        "content": "碧痕初化池塘草，荧荧野光相趁。\n扇薄星流，盘明露滴，零落秋原飞磷。\n练裳暗近。\n记穿柳生凉，度荷分暝。\n误我残编，翠囊空叹梦无准。\n楼阴时过数点，倚阑人未睡，曾赋幽恨。\n汉苑飘苔，秦陵坠叶，千古凄凉不尽。\n何人为省。\n但隔水馀晖，傍林残影。\n已觉萧疏，更堪秋夜永。",
        "dynasty": "宋",
        "collection_info": null
    },
    {
        "uuid": "829710202c126a20f67ac235644821de",
        "title": "齐天乐 绿槐千树西窗悄",
        "author": "王沂孙",
        "content": "绿槐千树西窗悄，厌厌昼眠惊起。\n饮露身轻，吟风翅薄，半翦冰笺谁寄。\n凄凉倦耳。\n漫重拂琴丝，怕寻冠珥。\n短梦深宫，向人犹自诉憔悴。\n残虹收尽过雨，晚来频断续，都是秋意。\n病叶难留，纤柯易老，空忆斜阳身世。\n窗明月碎。\n甚已绝馀音，尚遗枯蜕。\n鬓影参差，断魂青镜里。",
        "dynasty": "宋",
        "collection_info": null
    },
    {
        "uuid": "b97b9967cca190db54dbb2faeff43f21",
        "title": "齐天乐 一襟馀恨宫魂断",
        "author": "王沂孙",
        "content": "一襟馀恨宫魂断，年年翠阴庭树。\n乍咽凉柯，还移暗叶，重把离愁深诉。\n西窗过雨。\n怪瑶佩流空，玉筝调柱。\n镜暗妆残，为谁娇鬓尚如许。\n铜仙铅泪似洗，叹携盘去远，难贮零露。\n病翼惊秋，枯形阅世，消得斜阳几度。\n馀音更苦。\n甚独抱清高，顿成凄楚。\n谩想熏风，柳丝千万缕。",
        "dynasty": "宋",
        "collection_info": null
    },
    {
        "uuid": "ff6bc3fc6d47a79300a61de93a378dbb",
        "title": "齐天乐 冷烟残水山阴道",
        "author": "王沂孙",
        "content": "冷烟残水山阴道，家家拥门黄叶。\n故里鱼肥，初寒雁落，孤艇将归时节。\n江南恨切。\n问还与何人，共歌新阙。\n换尽秋芳，想渠西子更愁绝。\n当时无限旧事，叹繁华似梦，如今休说。\n短褐临流，幽怀倚石，山色重逢都别。\n江云冻结。\n算只有梅花，尚堪攀折。\n寄取相思，一枝和夜雪。",
        "dynasty": "宋",
        "collection_info": null
    },
    {
        "uuid": "d0bf20a2033f964f3c2231610dd7d40d",
        "title": "齐天乐 十洲三岛曾行处",
        "author": "王沂孙",
        "content": "十洲三岛曾行处，离情几番凄惋。\n坠叶重题，枯条旧折，萧飒那逢秋半。\n登临顿懒。\n更葵箑难留，苎衣将换。\n试语孤怀，岂无人与共幽怨。\n迟迟终是也别，算何如趁取，凉生江满。\n挂月催程，收风借泊，休忆征帆已远。\n山阴路畔。\n纵鸣壁犹蛩，过楼初雁。\n政恐黄花，笑人归较晚。",
        "dynasty": "宋",
        "collection_info": null
    },
    {
        "uuid": "88b04d2858955a1051a44ca25442a39d",
        "title": "一萼红 思飘飘",
        "author": "王沂孙",
        "content": "思飘飘。\n拥仙姝独步，明月照苍翘。\n花候犹迟，庭阴不扫，门掩山意萧条。\n抱芳恨、佳人分薄，似未许、芳魄化春娇。\n雨涩风悭，雾轻波细，湘梦迢迢。\n谁伴碧樽雕俎，笑琼肌皎皎，绿鬓萧萧。\n青凤啼空，玉龙舞夜，遥睇河汉光摇。\n未须赋、疏香淡影，且同倚、枯藓听吹箫。\n听久馀音欲绝，寒透鲛绡。",
        "dynasty": "宋",
        "collection_info": null
    },
    {
        "uuid": "b193de9ddf0cd0e3f0cbe6a59e8285d3",
        "title": "一萼红 玉婵娟",
        "author": "王沂孙",
        "content": "玉婵娟。\n甚春馀雪尽，犹未跨青鸾。\n疏萼无香，柔条独秀，应恨流落人间。\n记曾照、黄昏淡月，渐瘦影、移上小阑干。\n一点清魂，半枝空色，芳意班班。\n重省嫩寒清晓，过断桥流水，问信孤山。\n冰粟微销，尘衣不浣，相见还误轻攀。\n未须讶、东南倦客，掩铅泪、看了又重看。\n故国吴天树老，雨过风残。",
        "dynasty": "宋",
        "collection_info": null
    },
    {
        "uuid": "e265fc91c5480ebcbba2e16779594d17",
        "title": "一萼红 占芳菲",
        "author": "王沂孙",
        "content": "占芳菲。\n趁东风妩媚，重拂淡燕支。\n青凤衔丹，琼奴试酒，惊换玉质冰姿。\n甚春色、江南太早，有人怪、和雪杏花飞。\n藓佩萧疏，茜裙零乱，山意霏霏。\n空惹别愁无数，照珊瑚海影，冷月枯枝。\n吴艳离魂，蜀妖浥泪，孤负多少心期。\n岁寒事、无人共省，破丹雾、应有鹤归时。\n可惜鲛绡碎翦，不寄相思。",
        "dynasty": "宋",
        "collection_info": null
    },
    {
        "uuid": "f1b54104abc8c66c53d6ceb1c39bb411",
        "title": "一萼红 翦丹云",
        "author": "王沂孙",
        "content": "翦丹云。\n怕江皋路冷，千叠护清芬。\n弹泪绡单，凝妆枕重，惊认消瘦冰魂。\n为谁趁、东风换色，任绛雪、飞满绿罗裙。\n吴苑双身，蜀城高髻，忽到柴门。\n欲寄故人千里，恨燕支太薄，寂寞春痕。\n玉管难留，金樽易泣，几度残醉纷纷。\n谩重记、罗浮梦觉，步芳影、如宿杏花村。\n一树珊瑚淡月，独照黄昏。",
        "dynasty": "宋",
        "collection_info": null
    },
    {
        "uuid": "bdff2845de76a0a272178cec652005d7",
        "title": "一萼红 小庭深",
        "author": "王沂孙",
        "content": "小庭深。\n有苍苔老树，风物似山林。\n侵户清寒，捎池急雨，时听飞过啼禽。\n扫荒径、残梅似雪，甚过了、人日更多阴。\n压酒人家，试灯天气，相次登临。\n犹记旧游亭馆，正垂杨引缕，嫩草抽簪。\n罗带同心，泥金半臂，花畔低唱轻斟。\n又争信、风流一别，念前事、空惹恨沈沈。\n野服山筇醉赏，不似如今。",
        "dynasty": "宋",
        "collection_info": null
    },
    {
        "uuid": "5a9464b81ee99253340a54eb35de9b2c",
        "title": "解连环 万珠悬碧",
        "author": "王沂孙",
        "content": "万珠悬碧。\n想炎荒树密，□□□□。\n恨绛娣、先整吴帆，政鬟翠逞娇，故林难别。\n岁晚相逢，荐青子、独夸冰颊。\n点红盐乱落，最是夜寒，酒醒时节。\n霜槎猬芒冻裂。\n把孤花细嚼，时咽芳冽。\n断味惜、回涩馀甘，似重省家山，旧游风月。\n崖蜜重尝，到了输他清绝。\n更留人、绀丸半颗，素瓯泛雪。",
        "dynasty": "宋",
        "collection_info": null
    },
    {
        "uuid": "3c9f32d641c80973c159eb68418be004",
        "title": "三姝媚 蓝缸花半绽",
        "author": "王沂孙",
        "content": "蓝缸花半绽。\n正西窗凄凄，断萤新雁。\n别久逢稀，谩相看华发，共成销黯。\n总是飘零，更休赋、梨花秋苑。\n何况如今，离思难禁，俊才都减。\n今日山高江浅。\n又月落帆空，酒醒人远。\n彩袖乌纱，解愁人、惟有断歌幽婉。\n一信东风，再约看、红腮青眼。\n只恐扁舟西去，苹花弄晚。",
        "dynasty": "宋",
        "collection_info": null
    },
    {
        "uuid": "1334f177b45d06e775740a4f6069c7d2",
        "title": "三姝媚 红缨悬翠葆",
        "author": "王沂孙",
        "content": "红缨悬翠葆。\n渐金铃枝深，瑶阶花少。\n万颗燕支，赠旧情、争奈弄珠人老。\n扇底清歌，还记得、樊姬娇小。\n几度相思，红豆都销，碧丝空袅。\n芳意荼䕷开早。\n正夜色瑛盘，素蟾低照。\n荐笋同时，叹故园春事，已无多了。\n赠满筠笼，偏暗触、天涯怀抱。\n谩想青衣初见，花阴梦好。",
        "dynasty": "宋",
        "collection_info": null
    },
    {
        "uuid": "dbd158b6d14d1d0a5862bcf923ed04ab",
        "title": "庆清朝 玉局歌残",
        "author": "王沂孙",
        "content": "玉局歌残，金陵句绝，年年负却熏风。\n西邻窈窕，独怜入户飞红。\n前度绿阴载酒，枝头色比舞裙同。\n何须拟，蜡珠作蒂，缃彩成丛。\n谁在旧家殿阁，自太真仙去，扫地春空。\n朱幡护取，如今应误花工。\n颠倒绛英满径，想无车马到山中。\n西风后，尚馀数点，还胜春浓。",
        "dynasty": "宋",
        "collection_info": null
    },
    {
        "uuid": "d638a63eb51c390bfcfb7e951eb551ee",
        "title": "庆宫春・高阳台 明玉擎金",
        "author": "王沂孙",
        "content": "明玉擎金，纤罗飘带，为君起舞回雪。\n柔影参差，幽芳零乱，翠围腰瘦一捻。\n岁华相误，记前度、湘皋怨别。\n哀弦重听，都是凄凉，未须弹彻。\n国香到此谁怜，烟冷沙昏，顿成愁绝。\n花恼难禁，酒销欲尽，门外冰澌初结。\n试招仙魄，怕今夜、瑶簪冻折。\n携盘独出，空想咸阳，故宫落月。",
        "dynasty": "宋",
        "collection_info": null
    },
    {
        "uuid": "6f477945006e98c9828748b72643250b",
        "title": "高阳台 残萼梅酸",
        "author": "王沂孙",
        "content": "残萼梅酸，新沟水绿，初晴节序暄妍。\n独立雕栏，谁怜枉度华年。\n朝朝准拟清明近，料燕翎、须寄银笺。\n又争知、一字相思，不到呤边。\n双蛾不拂青鸾冷，任花阴寂寂，掩户闲眠。\n屡卜佳期，无凭却恨金钱。\n何人寄与天涯信，趁东风、急整归船。\n纵飘零，满院杨花，犹是春前。",
        "dynasty": "宋",
        "collection_info": null
    },
    {
        "uuid": "65d744368b5dd59f6e89d33dda95a215",
        "title": "高阳台 驼褐轻装",
        "author": "王沂孙",
        "content": "驼褐轻装，狨鞯小队，冰河夜渡流澌。\n朔雪平沙，飞花乱拂蛾眉。\n琵琶已是凄凉调，更赋情、不比当时。\n想如今，人在龙庭，初劝金卮。\n一枝芳信应难寄，向山边水际，独抱相思。\n江雁孤回，天涯人自归迟。\n归来依旧秦淮碧，问此愁、还有谁知。\n对东风，空似垂杨，零乱千丝。",
        "dynasty": "宋",
        "collection_info": null
    },
    {
        "uuid": "1be567b450086cfdb420c897f8eca9fa",
        "title": "高阳台 残雪庭阴",
        "author": "王沂孙",
        "content": "残雪庭阴，轻寒帘影，霏霏玉管春葭。\n小帖金泥，不知春在谁家。\n相思一夜窗前梦，奈个人、水隔天遮。\n但凄然，满树幽香，满地横斜。\n江南自是离愁苦，况游骢古道，归雁平沙。\n怎得银笺，殷勤与说年华。\n如今处处生芳草，纵凭高、不见天涯。\n更消他，几度东风，几度飞花。",
        "dynasty": "宋",
        "collection_info": null
    },
    {
        "uuid": "ea585b7772a292d2fa38b91c7c22199d",
        "title": "扫花游・扫地游 商飚乍发",
        "author": "王沂孙",
        "content": "商飚乍发，渐淅淅初闻，萧萧还住。\n顿惊倦旅。\n背青灯吊影，起吟愁赋。\n断续无凭，试立荒庭听取。\n在何许。\n但落叶满阶，惟有高树。\n迢递归梦阻。\n正老耳难禁，病怀凄楚。\n故山院宇。\n想边鸿孤唳，砌蛩私语。\n数点相和，更着芭蕉细雨。\n避无处。\n这闲愁、夜深尤苦。",
        "dynasty": "宋",
        "collection_info": null
    },
    {
        "uuid": "71c188e4f9b9522ed8179134776ef27b",
        "title": "扫花游・扫地游 小庭荫碧",
        "author": "王沂孙",
        "content": "小庭荫碧，遇骤雨疏风，剩红如扫。\n翠交径小。\n问攀条弄蕊，有谁重到。\n谩说青青，比似花时更好。\n怎知道。\n□一别汉南，遗恨多少。\n清昼人悄悄。\n任密护帘寒，暗迷窗晓。\n旧盟误了。\n又新枝嫩子，总随春老。\n渐隔相思，极目长亭路杳。\n扰怀抱。\n听蒙茸、数声啼鸟。",
        "dynasty": "宋",
        "collection_info": null
    },
    {
        "uuid": "7802d2951ca01a8229381f2208cd0b3a",
        "title": "扫花游・扫地游 卷帘翠湿",
        "author": "王沂孙",
        "content": "卷帘翠湿，过几阵残寒，几番风雨。\n问春住否。\n但匆匆暗里，换将花去。\n乱碧迷人，总是江南旧树。\n谩凝伫。\n念昔日采香，今更何许。\n芳径携酒处。\n又荫得青青，嫩苔无数。\n故林晚步。\n想参差渐满，野塘山路。\n倦枕闲床，正好微曛院宇。\n送凄楚。\n怕凉声、又催秋暮。",
        "dynasty": "宋",
        "collection_info": null
    },
    {
        "uuid": "6873d3b0055dc6b454e6c00b66c21128",
        "title": "扫花游・扫地游 满庭嫩碧",
        "author": "王沂孙",
        "content": "满庭嫩碧，渐密叶迷窗，乱枝交路。\n断红甚处。\n但匆匆换得，翠痕无数。\n暗影沈沈，静锁清和院宇。\n试凝伫。\n怕一点旧香，犹在幽树。\n浓阴知几许。\n且拂簟清眠，引筇闲步。\n杜郎老去。\n算寻芳较晚，倦怀难赋。\n纵胜花时，到了愁风怨雨。\n短亭暮。\n谩青青、怎遮春去。",
        "dynasty": "宋",
        "collection_info": null
    },
    {
        "uuid": "6c84b0b7cd7a53c5a9e0505cd99649fa",
        "title": "锁窗寒・琐寒窗 趁酒梨花",
        "author": "王沂孙",
        "content": "趁酒梨花，催诗柳絮，一窗春怨。\n疏疏过雨，洗尽满阶芳片。\n数东风、二十四番，几番误了西园宴。\n认小帘朱户，不如飞去，旧窠双燕。\n曾见。\n双蛾浅。\n自别后，多应黛痕不展。\n扑蝶花阴，怕看题诗团扇。\n试凭他、流水寄情，潮红不到春更远。\n但无聊、病酒厌厌，夜月荼縻院。",
        "dynasty": "宋",
        "collection_info": null
    },
    {
        "uuid": "e3038e28ebb50a551bb3cbb583b3f76c",
        "title": "锁窗寒・琐寒窗 料峭东风",
        "author": "王沂孙",
        "content": "料峭东风，廉纤细雨，落梅飞尽。\n单衣恻恻，再整金猊香烬。\n误千红、试妆较迟，故园不似清明近。\n但满庭柳色，柔丝羞舞，淡黄犹凝。\n芳景。\n还重省。\n向薄晓窥帘，嫩阴敧枕。\n桐花渐老，已做一番风信。\n又看看、绿遍西湖，早催塞北归雁影。\n等归时、为带将归，并带江南恨。",
        "dynasty": "宋",
        "collection_info": null
    },
    {
        "uuid": "eb536543e3856c3152be2b1768cc2b9d",
        "title": "锁窗寒・琐寒窗 出谷莺迟",
        "author": "王沂孙",
        "content": "出谷莺迟，踏沙雁少，殢阴庭宇。\n东风似水，尚掩沈香双户。\n凭莓阶、雪痕乍铺，那回已趁飞梅去。\n奈柳边占得，一庭新暝，又还留住。\n前度。\n西园路。\n记半袖争持，斗娇眉妩。\n琼肌暗怯，醉立千红深处。\n问如今、山馆水村，共谁翠幄蕙炷。\n最难禁、向晚凄凉，化作梨花雨。",
        "dynasty": "宋",
        "collection_info": null
    },
    {
        "uuid": "833d49e200ea388a64081ee28e3e4937",
        "title": "应天长 疏帘蝶粉",
        "author": "王沂孙",
        "content": "疏帘蝶粉，幽径燕泥，花间小雨初足。\n又是禁城寒食，轻舟泛晴渌。\n寻芳地，来去熟。\n尚彷佛、大堤南北。\n望杨柳、一片阴阴，摇曳新绿。\n重访艳歌人，听取春声，犹是杜郎曲。\n荡漾去年春色，深深杏花屋。\n东风曾共宿。\n记小刻、近窗新竹。\n旧游远，沈醉归来，满院银烛。",
        "dynasty": "宋",
        "collection_info": null
    },
    {
        "uuid": "40c5e15359a89f3f23a945143e614eb2",
        "title": "八六子 扫芳林",
        "author": "王沂孙",
        "content": "扫芳林。\n几番风雨，匆匆老尽春禽。\n渐薄润侵衣不断，嫩凉随扇初生。\n晚窗自吟。\n沈沈。\n幽径芳寻。\n暗霭苔香帘净，萧疏竹影庭深。\n谩淡却蛾眉，晨妆慵扫，宝钗虫散，绣屏鸾破，当时暗水和云泛酒，空山留月听琴。\n料如今。\n门前数重翠阴。",
        "dynasty": "宋",
        "collection_info": null
    },
    {
        "uuid": "f518ffff1d2d5e4e4cd5b6f5e373f4d6",
        "title": "摸鱼儿 洗芳林、夜来风雨",
        "author": "王沂孙",
        "content": "洗芳林、夜来风雨。\n匆匆还送春去。\n方才送得春归了，那又送君南浦。\n君听取。\n怕此际、春归也过吴中路。\n君行到处。\n便快折湖边，千条翠柳，为我系春住。\n春还住。\n休索吟春伴侣。\n残花今已尘土。\n姑苏台下烟波远，西子近来何许。\n能唤否。\n又恐怕、残春到了无凭据。\n烦君妙语。\n更为我将春，连花带柳，写入翠笺句。",
        "dynasty": "宋",
        "collection_info": null
    },
    {
        "uuid": "0020b625000532b680e0b8a22529fce5",
        "title": "摸鱼儿 玉帘寒、翠痕微断",
        "author": "王沂孙",
        "content": "玉帘寒、翠痕微断，浮空清影零碎。\n碧芽也抱春洲怨，双卷小缄芳字。\n还又似。\n系罗带相思，几点青钿缀。\n吴中旧事。\n怅酪乳争奇，鲈鱼谩好，谁与共秋醉。\n江湖兴，昨夜西风又起。\n年年轻误归计。\n如今不怕归无准，却怕故人千里。\n何况是。\n正落日垂虹，怎赋登临意。\n沧浪梦里。\n纵一舸重游，孤怀暗老，馀恨渺烟水。",
        "dynasty": "宋",
        "collection_info": null
    },
    {
        "uuid": "f474a497da47d35c88d332ea3d8f42f1",
        "title": "声声慢 啼螀门静",
        "author": "王沂孙",
        "content": "啼螀门静，落叶阶深，秋声又入吾庐。\n一枕新凉，西窗晚两疏疏。\n旧香旧色换却，但满川、残柳荒蒲。\n茂陵远，任岁华苒苒，老尽相如。\n昨夜西风初起，想莼边呼棹，桔后思书。\n短景凄然，残歌共叩铜壶。\n当时送行共约，雁归时、人赋归欤。\n雁归也，问人归、如雁也无。",
        "dynasty": "宋",
        "collection_info": null
    },
    {
        "uuid": "4d1785f84984758498386c064f03f3ca",
        "title": "声声慢 高寒户牖",
        "author": "王沂孙",
        "content": "高寒户牖，虚白尊罍，千山尽入孤光。\n玉影如空，天葩暗落清香。\n平生此兴不浅，记当年、独据胡床。\n怎知道，是岁华换却，处处堪伤。\n已是南楼曲断，纵疏花淡月，也只凄凉。\n冷雨斜风，何况独掩西窗。\n天涯故人总老，谩相思、永夜相望。\n断梦远，趁秋声、一片渡江。",
        "dynasty": "宋",
        "collection_info": null
    },
    {
        "uuid": "225a7e85923049e1c67cff41df2249a1",
        "title": "声声慢 迎门高髻",
        "author": "王沂孙",
        "content": "迎门高髻，倚扇清吭，娉婷未数西州。\n浅拂朱铅，春风二月梢头。\n相逢靓妆俊语，有旧家、京洛风流。\n断肠句，试重拈彩笔，与赋闲愁。\n犹记凌波欲去，问明珰罗袜，却为谁留。\n枉梦相思，几回南浦行舟。\n莫辞玉樽起舞，怕重来、燕子空楼。\n谩惆怅，抱琵琶、闲过此秋。",
        "dynasty": "宋",
        "collection_info": null
    },
    {
        "uuid": "b620cad5266e9b4910228269758bc8f6",
        "title": "金盏子 雨叶吟蝉",
        "author": "王沂孙",
        "content": "雨叶吟蝉，露草流萤，岁华将晚。\n对静夜无眠，稀星散、时度绛河清浅。\n甚处画角凄凉，引轻寒催燕。\n西楼外，斜月未沈，风急雁行吹断。\n此际怎消遣。\n要相见、除非待梦见。\n盈盈洞房泪眼，看人似、冷落过秋纨扇。\n痛惜小院桐阴，空啼鸦零乱。\n厌厌地，终日为伊，香愁粉怨。",
        "dynasty": "宋",
        "collection_info": null
    },
    {
        "uuid": "a6d76c6ae8f2d2ddbcd527a8a5a695c2",
        "title": "更漏子 日衔山",
        "author": "王沂孙",
        "content": "日衔山，山带雪。\n笛弄晚风残月。\n湘梦断，楚魂迷。\n金河秋雁飞。\n别离心，思忆泪。\n锦带已伤憔悴。\n蛩韵急，杵声寒。\n征衣不用宽。",
        "dynasty": "宋",
        "collection_info": null
    },
    {
        "uuid": "b336e76ad655f7efc01e1b072a55087e",
        "title": "锦堂春・锦堂春慢 桂嫩传香",
        "author": "王沂孙",
        "content": "桂嫩传香，榆高送影，轻罗小扇凉生。\n正鸳机梭静，凤渚桥成。\n穿线人来月底，曝衣花入风庭。\n看星残靥碎，露滴珠融，笑掩云扃。\n彩盘凝望仙子，但三星隐隐，一水盈盈。\n暗想恁肩私语，鬓乱钗横。\n蛛网飘丝罥恨，玉签传点催明。\n算人间待巧，似恁匆匆，有甚心情。",
        "dynasty": "宋",
        "collection_info": null
    },
    {
        "uuid": "2746a11aa3d564b69ea57b9d7010327b",
        "title": "青房并蒂莲 醉凝眸",
        "author": "王沂孙",
        "content": "醉凝眸。\n是楚天秋晓，湘岸云收。\n草绿兰红，浅浅小汀洲。\n芰荷香里鸳鸯浦，恨菱歌、惊起眠鸥。\n望去帆，一片孤光，棹声伊轧橹声柔。\n愁窥汴堤翠柳，曾舞送当时，锦缆龙舟。\n拥倾国、纤腰皓齿，笑倚迷楼。\n空令五湖夜月，也羞照、三十六宫秋。\n正朗吟，不觉回桡，水花枫叶两悠悠。",
        "dynasty": "宋",
        "collection_info": null
    },
    {
        "uuid": "88743607ec34177a49dcfb35e217a1b1",
        "title": "锦堂春・锦堂春慢 露掌秋深",
        "author": "王沂孙",
        "content": "露掌秋深，花签漏永，那堪此夕新晴。\n正纤尘飞尽，万籁无声。\n金镜开奁弄影，玉壶盛水侵棱。\n纵帘斜树隔，烛暗花残，不碍虚明。\n美人凝恨歌黛，念径年间阻，只恐云生。\n早是宫鞋鸳小，翠鬓蝉轻。\n蟾润妆梅夜发，桂熏仙骨香清。\n看姮蛾此际，多情又似无情。",
        "dynasty": "宋",
        "collection_info": null
    },
    {
        "uuid": "70262ba7b089d2cf0eea221725880fd3",
        "title": "如梦令 妾似春蚕抽缕",
        "author": "王沂孙",
        "content": "妾似春蚕抽缕。\n君似筝弦移柱。\n无语结同心，满地落花飞絮。\n归去。\n归去。\n遥指乱云遮处。",
        "dynasty": "宋",
        "collection_info": null
    },
    {
        "uuid": "381b68b36c2edab5f6b1ab4e4a6cb9ac",
        "title": "醉蓬莱 扫西风门径",
        "author": "王沂孙",
        "content": "扫西风门径，黄叶凋零，白云萧散。\n柳换枯阴，赋归来何晚。\n爽气霏霏，翠蛾眉妩，聊慰登临眼。\n故国如尘，故人如梦，登高还懒。\n数点寒英，为谁零落，楚魄难招，暮寒堪揽。\n步屧荒篱，谁念幽芳远。\n一室秋灯，一庭秋雨，更一声秋雁。\n试引芳樽，不知消得，几多依黯。",
        "dynasty": "宋",
        "collection_info": null
    },
    {
        "uuid": "9df683e3093e0fab7a1066d602351ec3",
        "title": "法曲献仙音 层绿峨峨",
        "author": "王沂孙",
        "content": "层绿峨峨，纤琼皎皎，倒压波痕清浅。\n过眼年华，动人幽意，相逢几番春换。\n记唤酒寻芳处，盈盈褪妆晚。\n已销黯。\n况凄凉、近来离思，应忘却、明月夜深归辇。\n荏苒一枝春，恨东风、人似天远。\n纵有残花，洒征衣、铅泪都满。\n但殷勤折取，自遣一襟幽怨。",
        "dynasty": "宋",
        "collection_info": null
    },
    {
        "uuid": "1f6898d265ed251aae80e7df986ea233",
        "title": "淡黄柳 花边短笛",
        "author": "王沂孙",
        "content": "花边短笛。\n初结孤山约。\n雨悄风轻寒漠漠。\n翠镜秦鬟钗别，同折幽芳怨摇落。\n素裳薄。\n重拈旧红萼。\n叹携手、转离索。\n料青禽、一梦春无几，后夜相思，素蟾低照，谁扫花阴共酌。",
        "dynasty": "宋",
        "collection_info": null
    },
    {
        "uuid": "6a93d4703d87f1a49a135eb77d8a63ce",
        "title": "长亭怨・长亭怨慢 泛孤艇、东皋过遍",
        "author": "王沂孙",
        "content": "泛孤艇、东皋过遍。\n尚记当日，绿阴门掩。\n屐齿莓阶，酒痕罗袖事何限。\n欲寻前迹，空惆怅、成秋苑。\n自约赏花人，别后总、风流云散。\n水远。\n怎知流水外，却是乱山尤远。\n天涯梦短。\n想忘了、绮疏雕槛。\n望不尽、苒苒斜阳，抚乔木、年华将晚。\n但数点红英，犹识西园凄婉。",
        "dynasty": "宋",
        "collection_info": null
    },
    {
        "uuid": "f214f38c7750831894f64d381f975142",
        "title": "西江月 褪粉轻盈琼靥",
        "author": "王沂孙",
        "content": "褪粉轻盈琼靥，护香重叠冰绡。\n数枝谁带玉痕描。\n夜夜东风不扫。\n溪上横斜影淡，梦中落莫魂销。\n峭寒未肯放春娇。\n素被独眠清晓。",
        "dynasty": "宋",
        "collection_info": null
    },
    {
        "uuid": "594c120b495c05c6c9981a0891b4aa6f",
        "title": "踏莎行 白石飞仙",
        "author": "王沂孙",
        "content": "白石飞仙，紫霞凄调。\n断歌人听知音少。\n几番幽梦欲回时，旧家池馆生青草。\n风月交游，山川怀抱。\n凭谁说与春知道。\n空留离恨满江南，相思一夜苹花老。",
        "dynasty": "宋",
        "collection_info": null
    },
    {
        "uuid": "77a2c6a836020ba6e1b5895a8421170a",
        "title": "醉落魄・一斛珠 小窗银烛",
        "author": "王沂孙",
        "content": "小窗银烛。\n轻鬟半拥钗横玉。\n数声春调清真曲。\n拂拂朱帘，残影乱红扑。\n垂杨学画蛾眉绿。\n年年芳草迷金谷。\n如今休把佳期卜。\n一掬春情，斜月杏花屋。",
        "dynasty": "宋",
        "collection_info": null
    },
    {
        "uuid": "d9703d15d96e7a2a1e589feba0230a37",
        "title": "醉落魄・一斛珠 揉碎花心",
        "author": "王沂孙",
        "content": "揉碎花心，吟碎淡黄雪。",
        "dynasty": "宋",
        "collection_info": null
    },
    {
        "uuid": "cdda3e1a4d03590ceb69d73dfbc73daf",
        "title": "霜天晓角 翠簟一池秋水",
        "author": "王沂孙",
        "content": "翠簟一池秋水，半床露、半床月。",
        "dynasty": "宋",
        "collection_info": null
    },
    {
        "uuid": "8d9656df99d1c866a92d27c4d27406be",
        "title": "谒金门 恰似断魂江上柳",
        "author": "王沂孙",
        "content": "恰似断魂江上柳，越春深越瘦。",
        "dynasty": "宋",
        "collection_info": null
    },
    {
        "uuid": "44a3a0a0292201555acc6043ce09f0b4",
        "title": "失调名 挑云研雪",
        "author": "王沂孙",
        "content": "挑云研雪。",
        "dynasty": "宋",
        "collection_info": null
    },
    {
        "uuid": "a11c8076e3448b8f6f8610104d082e2e",
        "title": "天香 孤峤蟠烟",
        "author": "王沂孙",
        "content": "孤峤蟠烟，层涛蜕月，骊宫夜采铅水。\n讯远槎风，梦深薇露，化作断魂心字。\n红瓷候火，还乍识、冰环玉指。\n一缕萦帘翠影，依稀海天云气。\n几回娇半醉。\n翦春灯、夜寒花碎。\n更好故溪飞雪，小窗深闭。\n荀令如今顿老，总忘却、樽前旧风味。\n谩惜馀熏，空篝素被。",
        "dynasty": "宋",
        "collection_info": null
    },
    {
        "uuid": "8d90f1e7cff5dd6ba55119ca2a2e9c37",
        "title": "晋王大令保母帖",
        "author": "王沂孙",
        "content": "脱落黄祊帖，按辞大令书。\n稍作兰亭面，七美谅非虚。\n或讶缺勿毁，或疑集悲夫。\n考真固云癖，订僞亦以愚。\n第观竁中藏，清玩唯研壶。\n晋人擅风流，宜与后世殊。\n所惜尚言数，卜年八百余。\n贞石久且泐，双松当几枯。\n片磗曷未化，逮兹厄耕锄。\n方其内幽镌，要以托荒墟。\n孰知坐此故，反能误意如。\n传世岂所幸，况遭孽韩污。\n辨端更为累，但资文字娱。\n陶土或若此，何为殉玉鱼。",
        "dynasty": "宋",
        "collection_info": null
    },
    {
        "uuid": "86ac95328b2d0bbd9f787d07a00dbd3e",
        "title": "观周曾秋塘图有作",
        "author": "王沂孙",
        "content": "秋，秋。\n萧洒，清幽。\n人静处，水边头。\n波细纹纹，风色飕飕。\n鸥鹭情相狎，鳬鸳乐自由。\n疎苇败荷池沼，白苹红蓼汀洲。\n几竿渔钓去已尽，一段晚云寒不收。",
        "dynasty": "宋",
        "collection_info": null
    }
]