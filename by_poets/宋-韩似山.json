[
    {
        "uuid": "53373e97275469293c37dcb45524420a",
        "title": "聚八仙花歌赠江淮肥遯子",
        "author": "韩似山",
        "content": "春皇自厌花多红，欲得花颜如玉容。\n春皇青女深相得，先教脸似秋霜色。\n乃有雪月供光、星榆献白，斗量银汉琉璃湿。\n人间美玉捣作灰，荆山昆山鬼神泣。\n天上有人名玉女，投壶之外能为絮。\n姑射神人会种花，先须此物为根芽。\n天罅地窍掏精碎，蟾身璃领输光华。\n其时正值天地交，二气上下阴阳调。\n此花孕育得其正，其间邪气无纤毫。\n所以其色为正色，出乎其类拔其萃。\n一如君子有诸内，晬然其色见乎外。\n三月将尽四月前，百花开尽春萧然。\n扬州日暖花开未，春风不动花房闭。\n仙掌秋高玉露浓，蛟人泣下真珠泪。\n黄鹂本是花间客，啼尽好声求不得。\n春皇费尽养花心，春风使尽开花力。\n春归鶑老花始开，谁人放出深阑来。\n唐家天子太平君不见扬州后土惜琼花，鬼神守护祝史夸。\n要令天下颂无双，掉头不住君王家。\n支流远自灵源至，颜色虽同别名氏。\n风流晚宿蝴蝶围，环佩晓聚仙人戏。\n仙人已往今无踪，身在花枝窈窕中。\n似闻饮中之八仙，飘飘豪气摩苍穹。\n身虽可灭名不穷，魂交心与之死靡。\n携化为嘉卉，促膝围春风。\n请以此诗付守圃，以告游子归去无匆匆。",
        "dynasty": "宋",
        "collection_info": null
    }
]