[
    {
        "uuid": "82830d6bfe245a91c1166268823f03ed",
        "title": "留题霍山应圣公庙",
        "author": "陈纲",
        "content": "峻极巍峨势望雄，层峦迭嶂翠重重。\n为神有感兴唐祚，作镇无疆福晋封。\n材产十州资构厦，泉分数邑润耕农。\n幽岩旧榻高人隠，绝顶遗坟古帝踪。\n欲雨片云生峭壁，未明先日照危峰。\n断崖当午晴雷震，深壑经秋积霭浓。\n樵去每逢游洞鹿，僧禅时见戏潭龙。\n名光祀典传千载，仰祝牲牢致享恭。",
        "dynasty": "宋",
        "collection_info": null
    }
]