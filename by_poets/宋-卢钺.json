[
    {
        "uuid": "564856e4b2440fec1ff315f021fee32b",
        "title": "吴兴舟中",
        "author": "卢钺",
        "content": "笠泽高风寒凛凛，苕溪凝雪白皑皑。\n扁舟我独乘归兴，自是不因安道来。",
        "dynasty": "宋",
        "collection_info": null
    },
    {
        "uuid": "19d203ab7bf96654f2e20e70975258bd",
        "title": "投壶",
        "author": "卢钺",
        "content": "离骚课罢便投壶，长日身心得自娱。\n多少论筹闲殿最，始终中节定工夫。",
        "dynasty": "宋",
        "collection_info": null
    },
    {
        "uuid": "03ea41dbf28f62bb4e8c08bb53be6639",
        "title": "和太傅平章魏公咸淳庚午冬大雪遗安抚潜侍郎  其一",
        "author": "卢钺",
        "content": "天花六出瑞午林，公溥明通造化心。\n农望丰年知兆朕，物涵生意总怀任。\n兔围奕奕夸圭璧，薇戍霏霏咏昔今。\n擎重老枝长玉立，主张阳类杜群阴。",
        "dynasty": "宋",
        "collection_info": null
    },
    {
        "uuid": "952c199bfc8fe0ed0cfb910c72327e43",
        "title": "和太傅平章魏公咸淳庚午冬大雪遗安抚潜侍郎  其二",
        "author": "卢钺",
        "content": "底用封书祷梵林，瑞霙先腊感由心。\n豫知农亩宜禾稼，復喜边储足辇任。\n民乐齐宫夸往昔，捷歌周戍属斯今。\n燮调妙造推元老，治象阳明无伏阴。",
        "dynasty": "宋",
        "collection_info": null
    },
    {
        "uuid": "01262368010f36eb8558795d501329f9",
        "title": "姑苏台览古",
        "author": "卢钺",
        "content": "姑苏台下百花洲，解语香魂此旧游。\n巧笑已倾吴子国，浅颦又涴范公舟。\n湖山四顾无奇骨，五霸俱空等拙谋。\n杯酒酹江应自誓，男儿西北有神州。",
        "dynasty": "宋",
        "collection_info": null
    }
]