[
    {
        "uuid": "c85acf1c969b662b386532c5645922fb",
        "title": "用彦平韵赋石外舅短项翁",
        "author": "耿镃",
        "content": "人生何地逃奇耦，白髮转头成宿莽。\n百年同尽草一丘，谁见乘槎上牛斗。\n不如醉倒三万场，何必龙山岁重九。\n先生元是古达人，身外所忻惟有酒。\n石交自得短项翁，燕颔鸢肩非我友。\n迩来带眼宽绿筠，结喉不造鸳鹭群。\n十年孛窣墙下尘，仰面讵识高昆崙。\n先生取人略形貌，翁获展尽终不浑。\n我欲挽翁归翠微，手栽杞菊如天随。\n愿翁醉客莫嫌扰，买山政赋淮南小。",
        "dynasty": "宋",
        "collection_info": null
    },
    {
        "uuid": "e2863e50a7e575256565bc1db77d4358",
        "title": "用功成韵赋外舅短项翁",
        "author": "耿镃",
        "content": "君不见王绩非狂生，笔墨扫尽惟酒经。\n又不见志和非漫尉，江湖醉咏渔歌耳。\n文章得失两梦事，一醉从渠俱不理。\n人间自有行秘书，此翁聊为山泽儒。\n平生斟酌自饱满，宁復有欠宁有余。\n可怜蹒跚挽不前，属车岂识从甘泉。\n不矜万卷腹空洞，渴梦只恐东溟干。\n莫疑此翁拘器穷，此翁有用非哑钟。\n浊醪作贤清作圣，翁不异味同其空。\n我方畏缩立下风，伸颈一笑短项逢。\n脱冠与翁共醉倒，从人笑此两秃翁。",
        "dynasty": "宋",
        "collection_info": null
    },
    {
        "uuid": "a5c2b5735e88d1ae0d1ec493e5900c56",
        "title": "西楼",
        "author": "耿镃",
        "content": "西楼一曲旧笙歌，千古当楼面翠峨。\n花发花残香径雨，月生月落洞庭波。\n地雄鼓角秋声壮，天迥阑干夕照多。\n四百年来逢妙手，要看风物似元和。",
        "dynasty": "宋",
        "collection_info": null
    }
]