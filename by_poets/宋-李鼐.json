[
    {
        "uuid": "bae5d24f9f2e5d1a93e0b3135d2472a4",
        "title": "洞仙歌 馀寒未展",
        "author": "李鼐",
        "content": "馀寒未展，帘幕新来燕。\n杨柳梢头嫩黄染。\n小溪山缭绕，别是风烟，春澹澹，谁道蓬莱路远。\n冰姿人不老，长伴春闲，环佩声中度芳宴。\n宝屏开，烟袅袅，金鸭吹香，欢笑处，烛影花光共暖。\n便莫惜瑶觞醉如泥，占岁岁东风，舞衣歌扇。",
        "dynasty": "宋",
        "collection_info": null
    },
    {
        "uuid": "efc364912e32b613d4fd285bda98d3a7",
        "title": "渔家傲 日借嫩黄初看柳",
        "author": "李鼐",
        "content": "日借嫩黄初看柳。\n池塘冰泮游鱼透。\n庭馆匆匆佳气候。\n□山透。\n膺时贤佐生天佑。\n寿者康宁还德厚。\n功名富贵须长久。\n从此安排千岁酒。\n常祝寿。\n一年一献黄金酎。",
        "dynasty": "宋",
        "collection_info": null
    },
    {
        "uuid": "e197f2198933d2bdf58f42993885fca7",
        "title": "鹧鸪天 种得门阑五福全",
        "author": "李鼐",
        "content": "种得门阑五福全。\n常珍初喜庆华筵。\n王环醉拍春衫舞，今见康强九九年。\n神爽朗，骨清坚。\n壶天日月旧因缘。\n从今把定春风笑，且作人间长寿仙。",
        "dynasty": "宋",
        "collection_info": null
    },
    {
        "uuid": "90cea18000639a7184222177c4e80d3a",
        "title": "鹧鸪天 珍重高人阎右丞",
        "author": "李鼐",
        "content": "珍重高人阎右丞。\n胸中丘壑富丹青。\n暂从天下分轺使，来向人间作寿星。\n凉日挂，暑风轻。\n一番秋思十分清。\n细倾鹦鹉休辞劝，烂醉葡菊不用醒。",
        "dynasty": "宋",
        "collection_info": null
    },
    {
        "uuid": "0c94a0fa29d0b70efdd3bd5db61a111d",
        "title": "一井金 绿阴清昼",
        "author": "李鼐",
        "content": "绿阴清昼。\n两茸茸、梅子黄时侯。\n华堂金兽。\n香润炉烟透。\n舞燕回轻袖。\n歌凤翻新奏。\n院静人稀，永日迟迟花漏。",
        "dynasty": "宋",
        "collection_info": null
    },
    {
        "uuid": "8fe99c120ac9cdbd35d0915746e40a24",
        "title": "一井金 一杯为寿",
        "author": "李鼐",
        "content": "一杯为寿。\n笑捧处、自传织手钗头。\n况有瑞草，齐眉偕老，应难比效。\n鸳鸾镇日于飞，惟愿一百二十岁，永同欢，如鱼似水。",
        "dynasty": "宋",
        "collection_info": null
    },
    {
        "uuid": "4ac24c478d8348428be8fffdec94c05f",
        "title": "风入松 翠烟笼日上花梢",
        "author": "李鼐",
        "content": "翠烟笼日上花梢。\n花外楼高。\n海犀不动帘栊静，昼长人懒莺娇。\n宝篆浓熏沉水，清商低按擅槽。\n画堂深处燕蟠桃。\n亲见仙曹。\n雾鬟不改朱颜好，年年长被春饶。\n一品疏封它日，十分沉醉今朝。",
        "dynasty": "宋",
        "collection_info": null
    },
    {
        "uuid": "14ff1c984368d97368cce76f422736ae",
        "title": "玉蝴蝶 望处水寒云绕",
        "author": "李鼐",
        "content": "望处水寒云绕，倚栏千里，澹荡晴晖。\n梦燕门阑，和气喜动帘帏。\n舞裀重、花明彩凤，歌扇小、香暖金猊。\n漏声迟。\n洞天秋晓，风露霏霏。\n嘉时。\n谪仙高宴，华分玉蜡，艳列文姬。\n玉树临风，自然老月中枝。\n酒肠宽、胸容云梦，词源壮、笔勇助溪。\n且追随。\n伫看飞诏，稳步沙堤。",
        "dynasty": "宋",
        "collection_info": null
    },
    {
        "uuid": "6cae520addc3fe0f923c9be02b7baf38",
        "title": "满庭芳 腊雪溶酥",
        "author": "李鼐",
        "content": "腊雪溶酥，春冰浮玉，素蟾三五才过。\n晓来庭户，何事五云多。\n尽道九天麟坠，╆环佩、袅袅鸣珂。\n风标爽、胸中嵬磊，豪气挽天河。\n平生，横溯志，指挥夷虏，平定干戈。\n看它年功业，还让廉颇。\n且对江山难老，金樽满、鲸海翻波。\n歌声转，玉人扶处，拚取醉颜酡。",
        "dynasty": "宋",
        "collection_info": null
    },
    {
        "uuid": "10b51a5244f7f1d8a1afbfbc324ea4d7",
        "title": "清平乐 乱云将雨",
        "author": "李鼐",
        "content": "乱云将雨。\n飞过鸳鸯浦。\n人在小楼空翠处。\n分得一襟离绪。\n片帆隐隐归舟。\n天边雪卷云浮。\n今夜梦魂何处，青山不隔人愁。",
        "dynasty": "宋",
        "collection_info": null
    },
    {
        "uuid": "d24a08459bdb2aa687aceb9b0ab0028a",
        "title": "山行见菊",
        "author": "李鼐",
        "content": "野色芬敷洗露香，篱边不减御衣黄。\n繁英自翦无人插，应笑陶潜两鬓霜。",
        "dynasty": "宋",
        "collection_info": null
    },
    {
        "uuid": "7e86deab4facaf72c01b64827587f033",
        "title": "送修书记游天台",
        "author": "李鼐",
        "content": "尘事日败人，筋力随以劳。\n三年梁溪上，俯仰如桔槔。\n穷巷躬水菽，杜门匪禅逃。\n修公岩壑人，臭味合我曹。\n閒从茗碗集，有往不待招。\n清芬落浄几，宴坐挥霜毫。\n脱略畦畛外，寂寞期久要。\n春风草离离，飞花照方袍。\n朝来遽别我，明月挂一瓢。\n笑指天台云，意气东南高。\n去去不可挽，独鹤鸣九皋。\n会看精进力，觉性一宿超。\n全提法王法，众说障奔涛。\n大千廓沙界，体现无丝毫。\n异时药山偈，问道惭非翱。",
        "dynasty": "宋",
        "collection_info": null
    },
    {
        "uuid": "9b669c5eb4ceda883745aa6c5afc9759",
        "title": "送燕明仲归常熟",
        "author": "李鼐",
        "content": "东南江海郡，瘴雾腥蛟螭。\n土俗异乡县，客子怀归思。\n归思何从返，远道伤百危。\n干戈久未定，一水分华夷。\n壮士争挽强，觅爵唾手期。\n而我痴绝甚，尚復事毛锥。\n三年行在所，短褐风霜欺。\n生理寄茅栋，不饱藿与藜。\n苦辛攻积忧，欲语听者谁。\n頼有燕公子，好事颇见奇。\n邻墻肯相过，情话肝胆披。\n君才駃騠骏，不受尘埃覊。\n骧首志千里，蹲踏风云垂。\n乃翁名世将，先朝补邦基。\n殊勋鼎彜在，劲节不少亏。\n后昆德泽盛，衮衮固未衰。",
        "dynasty": "宋",
        "collection_info": null
    },
    {
        "uuid": "e0f57d6ce6076556175020fc3639a5f4",
        "title": "句",
        "author": "李鼐",
        "content": "南流底处所，绛帐居尊严。",
        "dynasty": "宋",
        "collection_info": null
    }
]