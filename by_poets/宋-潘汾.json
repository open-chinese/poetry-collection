[
    {
        "title": "倦寻芳 兽环半掩",
        "author": "潘汾",
        "content": "兽环半掩，鸳甃无尘，庭院潇洒。\n树色沈沈，春尽燕娇莺姹。\n梦草池塘清渐满，海棠轩槛红相亚。\n听箫声，记秦楼夜约，彩鸾齐跨。\n渐迤逦、更催银箭，何处贪欢，犹系骄马。\n旋剪灯花，两点翠眉谁画。\n香灭羞回空帐里，月高犹在重帘下。\n恨疏狂，待归来、碎揉花打。",
        "dynasty": "宋",
        "collection_info": null
    },
    {
        "title": "贺新郎 篆缕销香鼎",
        "author": "潘汾",
        "content": "篆缕销香鼎。\n翠沈沈、庭阴转午，画堂人静。\n芳草王孙知何处，惟有杨花糁径。\n正玉枕、瞢腾初醒。\n门外残红春已去，镇无聊、殢酒厌厌病。\n云髻亸，未忺整。\n江南旧事休重省。\n但天涯、寻消问息，断鸿难倩。\n月满西楼凭阑久，依旧归期未定。\n便只恐、瓶沈金井。\n嘶骑不来银烛暗，枉教人、立尽梧桐影。\n谁伴我，对鸾镜。",
        "dynasty": "宋",
        "collection_info": null
    },
    {
        "title": "孟家蝉 向卖花担上",
        "author": "潘汾",
        "content": "向卖花担上，落絮桥边，春思难禁。\n正暖日温风里，斗采遍香心。\n夜夜稳栖芳草，还处处、先亸春禽。\n满园林。\n梦觉南华，直到如今。\n情深。\n记那人小扇、扑得归来，绣在罗襟。\n芳意赠谁，应费万线千针。\n谩道滕王画得，枉谢客、多少清吟。\n影沈沈。\n舞入梨花，何处相寻。",
        "dynasty": "宋",
        "collection_info": null
    },
    {
        "title": "花心动 啼鸟惊心",
        "author": "潘汾",
        "content": "啼鸟惊心，怨年华，羞看杏梢桃萼。\n映柳小桥，芳草闲庭，处处旧游如昨。\n断肠人在东风里，遮不尽、几重帘幕。\n旧巢稳，呢喃燕子，笑人漂泊。\n应是素肌瘦削。\n空望断天涯，信音难托。\n半污泪痕，重整馀香，夜夜翠衾寒薄。\n倦游只怕春归去，怎忍见、水流花落。\n梦魂远，韶华又还过却。",
        "dynasty": "宋",
        "collection_info": null
    },
    {
        "title": "玉蝴蝶 睡起日高莺啭",
        "author": "潘汾",
        "content": "睡起日高莺啭，画帘低卷，花影重重。\n醉眼羞抬，娇困犹自未惺忪。\n绣床近、强来描翠，妆镜掩、不肯匀红。\n锦屏空。\n对花无语，独怨春风。\n匆匆。\n庾郎去后，香销玉减，是事疏慵。\n纵蛮笺封了，何处问鳞鸿。\n眼中泪、万行难尽，眉上恨、一点偏浓。\n杳无踪。\n夜来惟有，幽梦相逢。",
        "dynasty": "宋",
        "collection_info": null
    },
    {
        "title": "丑奴儿慢・采桑子慢 愁春未醒",
        "author": "潘汾",
        "content": "愁春未醒，还是清和天气。\n对浓绿阴中庭院，燕语莺啼。\n数点新荷翠钿，轻泛水平池。\n一帘风絮，才晴又雨，梅子黄时。\n忍记那回，玉人娇困，初试单衣。\n共携手、红窗描绣，画扇题诗。\n怎有如今，半床明月两天涯。\n章台何处，应是为我，蹙损双眉。",
        "dynasty": "宋",
        "collection_info": null
    },
    {
        "title": "贺新郎 篆缕销香鼎",
        "author": "潘汾",
        "content": "篆缕销香鼎。\n翠沈沈、庭阴转午，画堂人静。\n芳草王孙知何处，惟有杨花糁径。\n正玉枕、瞢腾初醒。\n门外残红春已去，镇无聊、酒厌厌病。\n云髻，未整。\n江南旧事休重省。\n但天涯、寻消问息，断鸿难倩。\n月满西楼凭阑久，依旧归期未定。\n便只恐、瓶沈金井。\n嘶骑不来银烛暗，枉教人、立尽梧桐影。\n谁伴我，对鸾镜。",
        "dynasty": "宋",
        "collection_info": null
    }
]