[
    {
        "uuid": "eba51d1655f78c11cf555c709b9e402d",
        "title": "中宫院",
        "author": "熊道裕",
        "content": "我昨投文清泠渊，稍责老龙多睡眠。\n铁笛穿云久寂寞，作诗唤起刘高禅。\n刘高豢龙与龙语，一夜风雷共谋雨。\n雨师荷锸破天河，阿香应门觅桴鼓。\n不用栾巴西噀酒，那用出龙烦鲁叟。\n殷勤寄语望云人，高僧自是调元手。\n今朝夏抵明日秋，一夕不雨还自休。\n南陌沾濡北阡渴，东邻感激西家愁。\n安得黑云如漏巵，处处家家田作池。\n予有钵饭便可饱，雨我公田遂及私。",
        "dynasty": "宋",
        "collection_info": null
    }
]