[
    {
        "uuid": "357984b04bbb1474990d5d65171f10bc",
        "title": "诗赠晚学李君  其一",
        "author": "邢仙老",
        "content": "虚皇天诏下仙家，不久星横借客槎。\n壁上风云三尺剑，林前龙虎一炉砂。\n行乘海屿千年鹤，坐折壶中四季花。\n为爱阴符问玄义，更随骊海入烟霞。",
        "dynasty": "宋",
        "collection_info": null
    },
    {
        "uuid": "c4dd149dd4a5156bda786504deea9f3e",
        "title": "诗赠晚学李君  其二",
        "author": "邢仙老",
        "content": "久掩山斋看古经，但矜猿鹤事高情。\n炉中且喜丹砂死，岩下近闻朱草生。\n堪鄙尘寰驰妄理，莫敎流俗听希声。\n清溪有路无人识，独弄沧浪一濯缨。",
        "dynasty": "宋",
        "collection_info": null
    },
    {
        "uuid": "00e1451a0b7ef6c753c719f5a6091ad5",
        "title": "诗赠晚学李君  其三",
        "author": "邢仙老",
        "content": "诘曲川原几里深，偶寻岩壑在前林。\n长怀万古典坟乐，果称几年泉石心。\n将看道经延白日，偷收岩药化黄金。\n山中所访逍遥客，为报白云深处寻。",
        "dynasty": "宋",
        "collection_info": null
    },
    {
        "uuid": "93006b7c0a1cbfda556967866b2b9f45",
        "title": "诗赠晚学李君  其四",
        "author": "邢仙老",
        "content": "人稀境尽绝尘埃，野客寻源或到来。\n怪石结成真洞府，乱山堆就假楼台。\n久穷至理难期老，独放真机学未该。\n得共山翁话虚寂，不妨岩下且徘徊。",
        "dynasty": "宋",
        "collection_info": null
    },
    {
        "uuid": "13b9187f192895222adfe0a621a30ffd",
        "title": "诗赠晚学李君  其五",
        "author": "邢仙老",
        "content": "翠微堆裏隐云烟，石缚藤萝小洞天。\n常篆丹符驱木魅，毎呼山鬼汲溪泉。\n养成玉座千年石，炼过河车九转铅。\n记得潜虚真伴侣，出门争赠买山钱。",
        "dynasty": "宋",
        "collection_info": null
    },
    {
        "uuid": "29b62bebc4c8846e9f0b90054e6972c5",
        "title": "诗赠晚学李君  其六",
        "author": "邢仙老",
        "content": "秋景澄清物象希，山家沈寂俗难齐。\n常听岭瀑连云泻，时有林猿隔岫啼。\n月黑笈明灵武动，夜寒囊破蹇驴嘶。\n此身已脱人间世，赢得烟萝自在题。",
        "dynasty": "宋",
        "collection_info": null
    },
    {
        "uuid": "d0e1294efe402a023a437553cb5489ef",
        "title": "诗赠晚学李君  其七",
        "author": "邢仙老",
        "content": "丹雄初伏柜方灵，万里蓬壶第一程。\n神室下封添夜火，金砂新浴炼真形。\n稚川箧裏藏丹诀，鸿宝方中检药名。\n既得仙人小龙虎，便寻根本到长生。",
        "dynasty": "宋",
        "collection_info": null
    },
    {
        "uuid": "9a5ba2b9c1db695c693a950afaa23ee9",
        "title": "诗赠晚学李君  其八",
        "author": "邢仙老",
        "content": "旋滴岩头石裏泉，研朱将点洞灵篇。\n只看壁外数千卷，胜走人间三百年。\n何事投心求妙友，便须穷力到真仙。\n竹间松径逍遥境，雅使仙翁恣意眠。",
        "dynasty": "宋",
        "collection_info": null
    },
    {
        "uuid": "e0686043d9a7799a83dc9954f74530d1",
        "title": "诗赠晚学李君  其九",
        "author": "邢仙老",
        "content": "眼前龙虎实纷纭，说破丹砂世莫闻。\n故脱衣冠寻旧隐，便将猿鹤入深云。\n閒编野录前朝事，静校仙经古篆文。\n满腹分明惟是识，尘寰谁认紫阳君。",
        "dynasty": "宋",
        "collection_info": null
    },
    {
        "uuid": "0891c1aba5b88a7f6c8689f42b4091ce",
        "title": "诗赠晚学李君  其一○",
        "author": "邢仙老",
        "content": "无言隐几闭松扃，万古襟怀独自灵。\n点笔时研三卷篆，弹冠尝动一簪星。\n青童去撅南山木，野客来寻北帝经。\n天道不须窥牖见，满门山岳自青青。",
        "dynasty": "宋",
        "collection_info": null
    },
    {
        "uuid": "71708ead88eadb193ae06bd038c7f6d3",
        "title": "诗赠晚学李君  其一一",
        "author": "邢仙老",
        "content": "山家何物是知音，也胜人间枉用心。\n学就万年龟喘息，习成千岁鹤呻吟。\n冲和久养灵通兽，关节常调不死禽。\n独对翠微谁更问，鼎分三足伴光阴。",
        "dynasty": "宋",
        "collection_info": null
    },
    {
        "uuid": "3147ddae1801c90b66bdddc7a54f7cf2",
        "title": "诗赠晚学李君  其一二",
        "author": "邢仙老",
        "content": "世事功名不足论，好乘年少入真门。\n浑如一梦庄仙蝶，况是千年柱史文。\n须向黄庭分内外，不交周易秘干坤。\n他年陵谷还迁变，家住蓬瀛我尚存。",
        "dynasty": "宋",
        "collection_info": null
    },
    {
        "uuid": "3ded9b2fa93d5d5a258fc15fb1918f16",
        "title": "诗赠晚学李君  其一三",
        "author": "邢仙老",
        "content": "日转蓬窗影渐移，罗浮旧隐到多时。\n瀛洲伴侣无消息，风撼岩前紫桂枝。",
        "dynasty": "宋",
        "collection_info": null
    }
]