[
    {
        "uuid": "cd8ce56740a947744f4c60abc22c03b2",
        "title": "小亭",
        "author": "任希夷",
        "content": "幅巾清晓入西园，春动园林物物鲜。\n却想小亭纔日出，海棠花发麝香眠。",
        "dynasty": "宋",
        "collection_info": null
    },
    {
        "uuid": "e25d30540d6ee42b817e82fb2e6ab6a7",
        "title": "花",
        "author": "任希夷",
        "content": "今年轻作东风客，愁紫愁红满故园。\n邂逅妖娆成一笑，待归端有几枝存。",
        "dynasty": "宋",
        "collection_info": null
    },
    {
        "uuid": "e88ebf2ecc112f6e26a20f6af8cfa8d3",
        "title": "牡丹",
        "author": "任希夷",
        "content": "沉香亭北露华春，曾识霓裳第一人。\n千载不归罗袜梦，绿枝红艷只如新。",
        "dynasty": "宋",
        "collection_info": null
    },
    {
        "uuid": "ceebd0c0e47d88f3efad637a335ca1b5",
        "title": "海棠",
        "author": "任希夷",
        "content": "海棠花上问春归，岂料春风雪满枝。\n应为红粧太妖艳，故施微粉着胭脂。",
        "dynasty": "宋",
        "collection_info": null
    },
    {
        "uuid": "c46e36157822b328d7dc5e654994c94b",
        "title": "垂丝海棠",
        "author": "任希夷",
        "content": "宛转风前不自持，妖娆微傅淡胭脂。\n花如剪綵层层见，枝似轻丝袅袅垂。",
        "dynasty": "宋",
        "collection_info": null
    },
    {
        "uuid": "636c73a16ae6cf1b3895ca057168f7d9",
        "title": "海棠二首  其一",
        "author": "任希夷",
        "content": "山碧花尤好，径长人自閒。\n锦围春照耀，红雨暮阑斑。",
        "dynasty": "宋",
        "collection_info": null
    },
    {
        "uuid": "3b37a9954940249e3a75aa30c56e9f2b",
        "title": "海棠二首  其二",
        "author": "任希夷",
        "content": "红粧翠袖一番新，又向园林作好春。\n却笑华清夸睡足，只今罗袜久无尘。",
        "dynasty": "宋",
        "collection_info": null
    },
    {
        "uuid": "807e3cc1980c41eb09ed1c4faa8dd289",
        "title": "莲",
        "author": "任希夷",
        "content": "五月荷池未见花，但擎余盖碧参差。\n何人唤起凌波步，要见晨粧出晓霞。",
        "dynasty": "宋",
        "collection_info": null
    },
    {
        "uuid": "add5771967b3c5bfccf82ed08cea60aa",
        "title": "赏桂  其一",
        "author": "任希夷",
        "content": "人间植物月中根，碧树分敷散宝熏。\n自是庄严等金粟，不将妖艳比红裙。",
        "dynasty": "宋",
        "collection_info": null
    },
    {
        "uuid": "886fd57509935a37e9ebfc325c2aa77f",
        "title": "赏桂  其二",
        "author": "任希夷",
        "content": "金英翠叶庇灵根，吹作清秋宝篆熏。\n四客对花飞玉斚，八眉和叶舞红裙。",
        "dynasty": "宋",
        "collection_info": null
    },
    {
        "uuid": "fed06889b1b58254f2fe0fdcf905c547",
        "title": "竹  其一",
        "author": "任希夷",
        "content": "数十琅玕足辟尘，何须千亩比封君。\n一从清士心相许，眼看浮花薄似云。",
        "dynasty": "宋",
        "collection_info": null
    },
    {
        "uuid": "95a79fa9b390404d398de92c90cf2a8c",
        "title": "竹  其二",
        "author": "任希夷",
        "content": "挺挺霜中节，沉沉日下阴。\n试裁苍玉管，吹作紫鸾音。",
        "dynasty": "宋",
        "collection_info": null
    },
    {
        "uuid": "f39e8f58d73e9d58f453e775c99d9230",
        "title": "杨柳",
        "author": "任希夷",
        "content": "袅袅吴兴柳满城，春光浓处白苹亭。\n来时金缕黄尤浅，看得枝枝叶叶青。",
        "dynasty": "宋",
        "collection_info": null
    },
    {
        "uuid": "88cdbfe60e1d6882f390011d4a763869",
        "title": "乌衣巷",
        "author": "任希夷",
        "content": "羊车暇日劳挥麈，玉树春风自满庭。\n欲问乌衣旧时事，静无秋燕有秋萤。",
        "dynasty": "宋",
        "collection_info": null
    },
    {
        "uuid": "46e3140f8f1a6d105f59da100f1f6cc7",
        "title": "青溪  其一",
        "author": "任希夷",
        "content": "蛾眉流落碧流中，走马来时事已空。\n此日不能留妲己，他年谁敢忆高公。",
        "dynasty": "宋",
        "collection_info": null
    },
    {
        "uuid": "197ca1c75419b23073a3937fa491e9fb",
        "title": "青溪  其二",
        "author": "任希夷",
        "content": "青溪不见丽华留，遗恨空余故国羞。\n璧月只应明结绮，春风吹不上迷楼。",
        "dynasty": "宋",
        "collection_info": null
    },
    {
        "uuid": "4f3d18f964b2b5293fd6dae85f1ae2a8",
        "title": "青溪  其三",
        "author": "任希夷",
        "content": "闭门忽忆东风面，步向青溪绕碧湾。\n淡白深红了无迹，绿杨烟外一钟山。",
        "dynasty": "宋",
        "collection_info": null
    },
    {
        "uuid": "cb8b99612b98a4615005ef75c037773a",
        "title": "白鹭亭",
        "author": "任希夷",
        "content": "江水悠悠淮水流，台城寂寂石城留。\n凄凉白鹭洲头月，曾照前朝玉树秋。",
        "dynasty": "宋",
        "collection_info": null
    },
    {
        "uuid": "13f0b6de11faa0f59b08a9b07d45a22f",
        "title": "白下亭",
        "author": "任希夷",
        "content": "金銮殿下脱靴去，白下门东索酒尝。\n一自青山冥漠后，何人来道柳花香。",
        "dynasty": "宋",
        "collection_info": null
    },
    {
        "uuid": "478eb750706a891a8018a50bd6672917",
        "title": "凤凰台",
        "author": "任希夷",
        "content": "只为羊车恋靓粧，仓皇合殿烛无光。\n宫中不解嫁鹦鹉，台上安能来凤凰。",
        "dynasty": "宋",
        "collection_info": null
    },
    {
        "uuid": "c9cf00cc382b87b25c790d31986b2193",
        "title": "南朝故迹惟天禧凤凰台鹿苑寺郗氏窟为最久",
        "author": "任希夷",
        "content": "有泉何取台仪凤，事佛空教后作蛇。\n狐穴蚁巢零落尽，却能留此梵王家。",
        "dynasty": "宋",
        "collection_info": null
    },
    {
        "uuid": "a3fe58cf3aff727d1d057ed2f7a3f0cd",
        "title": "行宫口号二首  其一",
        "author": "任希夷",
        "content": "绛阙前头天阙横，春烟收尽两峰青。\n中流淮水成河汉，旁列钟山作御屏。",
        "dynasty": "宋",
        "collection_info": null
    },
    {
        "uuid": "87e550587d7a715f5d7e4a83b55f9b7b",
        "title": "行宫口号二首  其二",
        "author": "任希夷",
        "content": "新青染徧金堤柳，废绿羞开玉树花。\n今代离宫呈气象，六朝荒址满桑麻。",
        "dynasty": "宋",
        "collection_info": null
    },
    {
        "uuid": "1cfe048186b0f4b4aca9e396f7de78a6",
        "title": "石头城",
        "author": "任希夷",
        "content": "石城只解着王苏，漫说夷吾计亦疏。\n尽使西风能举扇，可堪重见伯仁书。",
        "dynasty": "宋",
        "collection_info": null
    },
    {
        "uuid": "7889b6761d195a612bdd73e9ba4e829b",
        "title": "城东怀古",
        "author": "任希夷",
        "content": "谢安游处犹留墅，李白吟边亦有亭。\n两地东山春寂寂，至今白下柳青青。",
        "dynasty": "宋",
        "collection_info": null
    },
    {
        "uuid": "5b919453380de253de92001ec38defe8",
        "title": "钟山",
        "author": "任希夷",
        "content": "城如虎踞来擒虎，山号盘龙属卧龙。\n天险不能回运去，地灵元自要人雄。",
        "dynasty": "宋",
        "collection_info": null
    },
    {
        "uuid": "8aa01c3e7deaee4a543562372f6276b9",
        "title": "同刘武子孙季和游钟山和刘武子韵",
        "author": "任希夷",
        "content": "有客新从蜀道还，共招北隠步松间。\n何人写出秋风句，付与淮南大小山。",
        "dynasty": "宋",
        "collection_info": null
    },
    {
        "uuid": "983a9d291193d4f687f66c0d31a7b4a6",
        "title": "台城",
        "author": "任希夷",
        "content": "隋家耕垄徧陈宫，留得钟山蒋郡东。\n只怕东南分王气，那知零落锦帆风。",
        "dynasty": "宋",
        "collection_info": null
    },
    {
        "uuid": "0764fb7eb7bc43d90f2d07290780f923",
        "title": "题谢氏山居",
        "author": "任希夷",
        "content": "风流谁自谢家安，不爱苍生只爱闲。\n今日云孙仍不恶，一间茅屋尚东山。",
        "dynasty": "宋",
        "collection_info": null
    },
    {
        "uuid": "67931aaa0db63f839fa99a2a0fa35687",
        "title": "钟山春游  其一",
        "author": "任希夷",
        "content": "青楼醽醁客中圣，碧苑秋韆人半仙。\n春满江南佳丽地，绿杨芳草思娟娟。",
        "dynasty": "宋",
        "collection_info": null
    },
    {
        "uuid": "b9e2c6556d57b866db50961bdac69f7b",
        "title": "钟山春游  其二",
        "author": "任希夷",
        "content": "柳边淮水一般绿，花底钟山分外青。\n闲趁游丝不知远，夕阳纔过已疏星。",
        "dynasty": "宋",
        "collection_info": null
    },
    {
        "uuid": "a35da9ea2fa340619829f63f2eebaeae",
        "title": "请御明堂斋殿",
        "author": "任希夷",
        "content": "肇举明禋预戒期，请临斋殿御帘帷。\n廊头万旅皆花帽，殿下千官尽绛衣。\n玉辂时严三岁礼，庆霄遥望五云飞。\n小臣头白供笾豆，亲见虞廷览德辉。",
        "dynasty": "宋",
        "collection_info": null
    },
    {
        "uuid": "fd926c25d566dfb8718eed56fa40e8d0",
        "title": "元日班贺",
        "author": "任希夷",
        "content": "百华照晓岁更初，黼座当中列辟趋。\n舞蹈三回严赞唱，虔恭百拜听传呼。\n麾旗簇仗朝仪肃，韎韐班庭远意孚。\n元会五逢叨侍从，欲陈嘉颂愧才粗。",
        "dynasty": "宋",
        "collection_info": null
    },
    {
        "uuid": "effd4f8046cfbb21d5adb205d789ab05",
        "title": "上寿大宴二首  其一",
        "author": "任希夷",
        "content": "昔年玉瑞下层霄，今日瑶池预祝尧。\n负扆当阳天子坐，称觞颛面宰臣朝。\n九重陛下听鸣跸，万岁山前看舞韶。\n持橐五人沾镐饮，独怜蒲柳望秋凋。",
        "dynasty": "宋",
        "collection_info": null
    },
    {
        "uuid": "cb33b8d132f1836a7b22802f2948ddc6",
        "title": "上寿大宴二首  其二",
        "author": "任希夷",
        "content": "霜晴宝殿转春风，潋滟金卮酒色浓。\n百戏丛中呈雾豹，万花深处仰云龙。\n笙簧对御呈三弄，鼓吹成行迭几重。\n衰落谬令陪翰苑，小臣何以寓形容。",
        "dynasty": "宋",
        "collection_info": null
    },
    {
        "uuid": "1a91959303a1c8a96293970584917112",
        "title": "赴御宴",
        "author": "任希夷",
        "content": "新元六日三陪宴，黼扆前头御榻横。\n紫袖旁阑宣乐节，金貂当殿赐杯行。\n四夷来致三呼祝，万舞驩同九奏声。\n谬忝词臣无补报，丰年惟愿稼如京。",
        "dynasty": "宋",
        "collection_info": null
    },
    {
        "uuid": "5700b42a79f1190caec9d1991aa9de66",
        "title": "左史待班二首  其一",
        "author": "任希夷",
        "content": "虎旅分行铁作檛，殿前拜舞一声譁。\n辅臣对罢无公事，日照金铺扇影斜。",
        "dynasty": "宋",
        "collection_info": null
    },
    {
        "uuid": "c33b102b99e13b3a9d57451fab38a8eb",
        "title": "左史待班二首  其二",
        "author": "任希夷",
        "content": "阊阖新开露气清，举鞭联骑入承明。\n丝絇同傍瑶墀立，广殿前瞻御榻横。",
        "dynasty": "宋",
        "collection_info": null
    },
    {
        "uuid": "e9e1a43f10dfa007ee55a286f5d3c517",
        "title": "德寿宫即事六首  其一",
        "author": "任希夷",
        "content": "金爵觚棱晓色开，三朝喜气一时回。\n圣人先御红鸾扇，天子龙舆万骑来。",
        "dynasty": "宋",
        "collection_info": null
    },
    {
        "uuid": "26985db854b1229adf7008d3b893a64e",
        "title": "德寿宫即事六首  其二",
        "author": "任希夷",
        "content": "霜晓君王出问安，宝香随辇护朝寒。\n五云深处三宫宴，九奏声中二圣懽。",
        "dynasty": "宋",
        "collection_info": null
    },
    {
        "uuid": "61b9e1a44a203086b6015631f9ae5037",
        "title": "德寿宫即事六首  其三",
        "author": "任希夷",
        "content": "宴归还驾七香车，一夕天开六出花。\n瑞色先凝紫宸殿，春光重到玉皇家。",
        "dynasty": "宋",
        "collection_info": null
    },
    {
        "uuid": "a6a270a32687d9c2864baa4e81faf018",
        "title": "德寿宫即事六首  其四",
        "author": "任希夷",
        "content": "慈福修龄八十春，微阳纔动宝书新。\n天家庆事古无有，奕叶重光似显仁。",
        "dynasty": "宋",
        "collection_info": null
    },
    {
        "uuid": "2c7086f0ede3d53dfdeada5d280700df",
        "title": "德寿宫即事六首  其五",
        "author": "任希夷",
        "content": "万年觞举庆重华，百辟需云始拜嘉。\n寿宴开时先雪宴，天花舞罢带宫花。",
        "dynasty": "宋",
        "collection_info": null
    },
    {
        "uuid": "804763f490aad497f7a67e9a4d1fad24",
        "title": "德寿宫即事六首  其六",
        "author": "任希夷",
        "content": "直前论奏极精神，柱下霜髯侍从臣。\n归美意中规谏切，华封人是颍封人。",
        "dynasty": "宋",
        "collection_info": null
    },
    {
        "uuid": "0f15e8150c4fa9ff3a6ae8fcfd4ba9ce",
        "title": "宿直",
        "author": "任希夷",
        "content": "金门攒点鼓初停，禁柝犹传第四声。\n不省人閒一回夜，如何天上两般更。\n书生持被苦无寐，圣主求衣率未明。\n惭媿论思真忝窃，何时边徼尽销兵。",
        "dynasty": "宋",
        "collection_info": null
    },
    {
        "uuid": "41cd3c905ba11d29479b39b68a2874b3",
        "title": "赋梅下小池",
        "author": "任希夷",
        "content": "眼见梅花照玉堂，只今浓绿覆宫墙。\n樛枝偃盖云千迭，下荫清池玉一方。",
        "dynasty": "宋",
        "collection_info": null
    },
    {
        "uuid": "afc73cce807befd6ee90d41bf504c746",
        "title": "郊祀庆成三首  其一",
        "author": "任希夷",
        "content": "紫坛熙事乐高张，天胙皇家福简穰。\n六奏声中来象物，万灯明处望龙章。\n星珠月璧清宵丽，风马云车碧落翔。\n屡有诏书崇简约，只将诚意动苍苍。",
        "dynasty": "宋",
        "collection_info": null
    },
    {
        "uuid": "83aecb03869f07844a515f2f1485bdb4",
        "title": "郊祀庆成三首  其二",
        "author": "任希夷",
        "content": "温温和气袭龙斿，薄晚轻云忽便收。\n穆若清躬升午陛，烂然华月满圆丘。\n烛光不动风前影，星彩交辉冕上旒。\n拜贶益恭形圣语，卜年增永禄增遒。",
        "dynasty": "宋",
        "collection_info": null
    },
    {
        "uuid": "1fe03b7fa3a7e51a346483a329cd3ff3",
        "title": "郊祀庆成三首  其三",
        "author": "任希夷",
        "content": "广乐锵鸣列炬燃，礼成犹想吉初蠲。\n鸳班夜贺天颜喜，宝仗朝回物采鲜。\n万姓竦瞻双凤阙，一封飞下九重天。\n干坤清晏欢声满，今次郊禋尽胜前。",
        "dynasty": "宋",
        "collection_info": null
    },
    {
        "uuid": "f2297bd201d64690af3425e98346723e",
        "title": "郊坛斋宫七首  其一",
        "author": "任希夷",
        "content": "郊禋从昔重升中，八陛崇尊典礼隆。\n圣主寅恭先事举，云阳新筑望祠宫。",
        "dynasty": "宋",
        "collection_info": null
    },
    {
        "uuid": "1f8ba34c8b5070ad1f245ce8777d570c",
        "title": "郊坛斋宫七首  其二",
        "author": "任希夷",
        "content": "上林日射苍龙阙，九陌风清野马尘。\n恰似楼台临渭水，未饶桃李满天津。",
        "dynasty": "宋",
        "collection_info": null
    },
    {
        "uuid": "66344345663facf79bc7d14d39db2393",
        "title": "郊坛斋宫七首  其三",
        "author": "任希夷",
        "content": "玉津宏建中兴初，禁籞风光胜两都。\n惭愧逢辰瞻蠖濩，却思归老卧廜㢝。",
        "dynasty": "宋",
        "collection_info": null
    },
    {
        "uuid": "0e1b4a9121b412c33e16ab7fd156afa0",
        "title": "郊坛斋宫七首  其四",
        "author": "任希夷",
        "content": "荣路辉辉日月依，云霄奕奕孔鸾飞。\n辅臣对罢升金殿，日日丝絇侍衮衣。",
        "dynasty": "宋",
        "collection_info": null
    },
    {
        "uuid": "060a5e3a56e9ba6f6ebd8adf4e0ad84b",
        "title": "郊坛斋宫七首  其五",
        "author": "任希夷",
        "content": "当日金阶白玉堂，不知春事到垂杨。\n休惊冉冉花飞片，正爱青青麦耀芒。",
        "dynasty": "宋",
        "collection_info": null
    },
    {
        "uuid": "3a801bbd2ee2748af74a34dae2634f02",
        "title": "郊坛斋宫七首  其六",
        "author": "任希夷",
        "content": "帝籍傍连茧馆桑，禁林乔木昼阴凉。\n却从射殿临江阁，中有通衢夹苑墙。",
        "dynasty": "宋",
        "collection_info": null
    },
    {
        "uuid": "1d4b70c903182343cd4dd04a09252db6",
        "title": "郊坛斋宫七首  其七",
        "author": "任希夷",
        "content": "汉苑空传承露盘，不闻临幸又春残。\n吾君恭俭前无比，只向郊祠响玉銮。",
        "dynasty": "宋",
        "collection_info": null
    },
    {
        "uuid": "54cb557c5709690613ca17d141646b7e",
        "title": "明堂庆成五首  其一",
        "author": "任希夷",
        "content": "国重明禋预戒期，九筵宏敞肃宗祈。\n阶前万旅皆花帽，庭下千官尽绛衣。\n三日斋心严殿宿，一声清跸响帘帏。\n圣躬靡恃皇天眷，夙夜寅恭但畏威。",
        "dynasty": "宋",
        "collection_info": null
    },
    {
        "uuid": "a06bc4db481d7f901c3814c0ddaf9bfa",
        "title": "明堂庆成五首  其二",
        "author": "任希夷",
        "content": "芝房羽驾备通宵，昧爽天兴辇路遥。\n原庙出游卑汉祀，太清先献踵唐朝。\n冕旒穆穆升前殿，钟石锵锵达九霄。\n谬忝侍臣分奏告，嘉觞肃荐徧宗祧。",
        "dynasty": "宋",
        "collection_info": null
    },
    {
        "uuid": "90308d5f22746f3f6f70adc8a468ada8",
        "title": "明堂庆成五首  其三",
        "author": "任希夷",
        "content": "合宫三岁缛仪收，太室先期肇自周。\n玉瓒黄流躬祼鬯，大圭玄冕荐嘉羞。\n灵台毕举三千礼，銮路安行十二斿。\n导从却归斋殿去，诘朝牡璧对天休。",
        "dynasty": "宋",
        "collection_info": null
    },
    {
        "uuid": "1c81298a26903a7800c68565f317ef98",
        "title": "明堂庆成五首  其四",
        "author": "任希夷",
        "content": "仲辛肆事展明堂，磬管锵鸣更令芳。\n苍璧肃陈勤圣主，二觞嘉荐属储皇。\n云车天上纷纷下，月鑑庭中穆穆光。\n八举亲祠俱响答，吾皇诚意感穹苍。",
        "dynasty": "宋",
        "collection_info": null
    },
    {
        "uuid": "b323ff189935030eaef2be44d778fc5b",
        "title": "明堂庆成五首  其五",
        "author": "任希夷",
        "content": "紫宸朝罢御端门，天宇澄清景气温。\n丹凤楼中黄伞立，金鸡竿上綵旗翻。\n万人耸听风雷号，四海均霑雨露恩。\n须信卑宫勤肆祀，君王本意在元元。",
        "dynasty": "宋",
        "collection_info": null
    },
    {
        "uuid": "b60916121e5f894b9c15a94e4b76ceb0",
        "title": "扈从朝献四首  其一",
        "author": "任希夷",
        "content": "齐宿连宵凤掖西，纔交五鼓着朝衣。\n明当接盏天兴殿，免从金舆入殿帏。",
        "dynasty": "宋",
        "collection_info": null
    },
    {
        "uuid": "7c0269d7a084e663c1668254dbdc02fb",
        "title": "扈从朝献四首  其二",
        "author": "任希夷",
        "content": "夕郎同列升金殿，分立虚皇宝座前。\n天子参神来缛位，侍臣夹跪御炉边。",
        "dynasty": "宋",
        "collection_info": null
    },
    {
        "uuid": "d6f36ae088b653c08c828f2b532003a2",
        "title": "扈从朝献四首  其三",
        "author": "任希夷",
        "content": "扈从齐宫每赐茶，玉瓯常瀹建溪芽。\n今朝值雨传宣免，只向阶前侍翠华。",
        "dynasty": "宋",
        "collection_info": null
    },
    {
        "uuid": "ebd6d4490b7efb08987e6dc461fffebd",
        "title": "扈从朝献四首  其四",
        "author": "任希夷",
        "content": "礼官前导赭黄袍，陟降灵宫九陛高。\n二十七筵俱再拜，精虔不惮圣躬劳。",
        "dynasty": "宋",
        "collection_info": null
    },
    {
        "uuid": "905b62d489ca081ac82395f26f61b239",
        "title": "接盏天兴殿",
        "author": "任希夷",
        "content": "遥望黄袍赭色鲜，微臣先已立钧天。\n褥旁跪接金杯酒，衣上浓熏宝篆烟。\n阊阖纔回红曲盖，琐扉亟骤锦鞍鞯。\n今晨特为君王霁，羽仗方停又沛然。",
        "dynasty": "宋",
        "collection_info": null
    },
    {
        "uuid": "f10c8030ed916d5cccdbf0595da3e464",
        "title": "后省紫薇花",
        "author": "任希夷",
        "content": "清晓开轩俯凤池，小山经雨石增辉。\n琉璃叶底珊瑚榦，立出池边是紫薇。",
        "dynasty": "宋",
        "collection_info": null
    },
    {
        "uuid": "452b3ed6e232c5bb5595a9ae0f8a8a64",
        "title": "检院即事",
        "author": "任希夷",
        "content": "禁路风清飞蚤鸦，官卑难望紫宸衙。\n了无公事钩帘坐，一本冬青落细花。",
        "dynasty": "宋",
        "collection_info": null
    },
    {
        "uuid": "13ab449716a1b5636947bf943bdde772",
        "title": "摄鼓院",
        "author": "任希夷",
        "content": "分曹正在壁门东，兼假犹惭两院通。\n谏鼓无声谁讼枉，匦函有疏为平戎。\n柳分御路晓烟碧，花遶宫墙初日红。\n退食心閒了无补，西风吹影鬓如蓬。",
        "dynasty": "宋",
        "collection_info": null
    },
    {
        "uuid": "5f976087be323ca7f03b04cfc91256e0",
        "title": "礼闱奏号毕呈天官侍郎",
        "author": "任希夷",
        "content": "奉诏程文阅四旬，纷来万卷日横陈。\n怜渠灯火勤三岁，恼我帘帷度一春。\n胜日鶑花辜乐事，它年桃李识何人。\n遥知吏部寻春徧，红紫芳菲得句新。",
        "dynasty": "宋",
        "collection_info": null
    },
    {
        "uuid": "70bc0fe7e63f8379646b98b45d4b811c",
        "title": "太乙宫迎驾",
        "author": "任希夷",
        "content": "侵夕犹烦雨洒尘，銮舆纔御霁光分。\n龙颜喜动双黄伞，花帽装成五采云。\n清跸一声天下喜，箫韶九奏世閒闻。\n侍臣扈从沾天宴，亲举尧觞更一欣。",
        "dynasty": "宋",
        "collection_info": null
    },
    {
        "uuid": "8b9c1826534b249172c4c1ddeee8f818",
        "title": "聚景园宴集",
        "author": "任希夷",
        "content": "晚排阊阖披云雾，身蹑仙修游禁宇。\n始知天上自清凉，不信人閒有炎暑。\n庭前青松笙竽声，望处红蕖锦绣云。\n月卿领客意缱绻，冰盘照坐光缤纷。\n熏堂尽却蒲葵扇，瑶阶细展桃枝簟。\n加笾新采波上菱，如珠更剥盘中芡。\n老罢惭无翰墨功，臭味喜入芝兰丛。\n二妙不偕阿凤至，四老但许商山同。\n明当入直须随仗，夕阳未下催归桨。\n重城街鼓已冬冬，举头桂魄层霄上。",
        "dynasty": "宋",
        "collection_info": null
    },
    {
        "uuid": "90cfcfc7b1529a22ff419a2c5624dc61",
        "title": "宴玉津园江楼七首  其一",
        "author": "任希夷",
        "content": "风静潮痕减，江空夕照多。\n星星波上艇，隠隠岸边莎。",
        "dynasty": "宋",
        "collection_info": null
    },
    {
        "uuid": "aecb1f027132994d51d9a126b4c3dcd8",
        "title": "宴玉津园江楼七首  其二",
        "author": "任希夷",
        "content": "风光连北阙，景物傍西湖。\n禁籞涛江上，兹楼天下无。",
        "dynasty": "宋",
        "collection_info": null
    },
    {
        "uuid": "bda046ea942955041ddce916939c04c1",
        "title": "宴玉津园江楼七首  其三",
        "author": "任希夷",
        "content": "虚斋留御榻，小径近层崖。\n再拜观奎画，浑疑侍玉阶。",
        "dynasty": "宋",
        "collection_info": null
    },
    {
        "uuid": "81a2c008ffdbfe5882d1e10114380611",
        "title": "宴玉津园江楼七首  其四",
        "author": "任希夷",
        "content": "参天宫柏翠，布地禁花红。\n台沼如文囿，规摹有汴风。",
        "dynasty": "宋",
        "collection_info": null
    },
    {
        "uuid": "26d0889a6fad963d0d8aaa4d6b27f4c7",
        "title": "宴玉津园江楼七首  其五",
        "author": "任希夷",
        "content": "浙江天阙下，波恶祖龙知。\n在汉如西渭，于周比右伊。",
        "dynasty": "宋",
        "collection_info": null
    },
    {
        "uuid": "58902e4ba64e179259ba0bf9f09eb1b0",
        "title": "宴玉津园江楼七首  其六",
        "author": "任希夷",
        "content": "翼翼瞻斋殿，深严步苑廊。\n三人俱汉杰，一老玷周行。",
        "dynasty": "宋",
        "collection_info": null
    },
    {
        "uuid": "d38145a0c182ea9f33bcc0652f42441e",
        "title": "宴玉津园江楼七首  其七",
        "author": "任希夷",
        "content": "柳花驰道雪，樱子上林红。\n留得青春住，从教白髮翁。",
        "dynasty": "宋",
        "collection_info": null
    },
    {
        "uuid": "81048c01cef6543044cda2dfa71c0c63",
        "title": "游水乐洞诗",
        "author": "任希夷",
        "content": "万舞列帝所，九韶奏虞庭。\n羣公日拱北，星斗光荧荧。\n兹辰适休沐，联骑来郊垧。\n爱此一泓玉，中有太古声。\n细响叶宫祉，大音希咸茎。\n自然天籁鸣，独许幽耳听。\n镇以潜虬灵，卫以石兽狞。\n佳哉乐兹游，驩言举彼觥。\n谁欤昔经始，今已归明廷。\n巨丽所未覩，幻眇真难名。\n健笔哦五字，当代推善鸣。\n清幽极模写，细读令人醒。",
        "dynasty": "宋",
        "collection_info": null
    },
    {
        "uuid": "3228c101936e98092a978fe14babe0a7",
        "title": "赠卜者丁生",
        "author": "任希夷",
        "content": "谁识辽东丁令威，眼看世事熟兴衰。\n百年判我天休问，一笑相逢酒共持。",
        "dynasty": "宋",
        "collection_info": null
    },
    {
        "uuid": "a380813d90d680c1a155882b51cf1db1",
        "title": "植芙蓉有怀",
        "author": "任希夷",
        "content": "为爱秋花霜后红，故栽千树待西风。\n却思少日拊头语，泪落花前鬓影髼。",
        "dynasty": "宋",
        "collection_info": null
    },
    {
        "uuid": "ff631891bdae2203dddc37b7fc17fbcc",
        "title": "读壬子以前诗",
        "author": "任希夷",
        "content": "一览欲销忧，万感纷如昨。\n兰萱新去丛，棠□无留萼。\n哀哉谁与言，泪雨九河落。",
        "dynasty": "宋",
        "collection_info": null
    },
    {
        "uuid": "befbf7c7add7820df03e1c822952acba",
        "title": "谢和崇阳旧诗",
        "author": "任希夷",
        "content": "若效飞鳬客，多惭击剑仙。\n闲吟五字句，近得故人编。\n方愧雷门鼓，俄挥草圣烟。\n侍郎诗思敏，百斛似泉渊。",
        "dynasty": "宋",
        "collection_info": null
    },
    {
        "uuid": "dd4109bc61d8c124bc1b9d998bc69d5a",
        "title": "游陶仙观林公辨诗  其一",
        "author": "任希夷",
        "content": "偶来殊恨酒尊空，只有青山对秃翁。\n细把故人诗卷读，却疑谈笑在闽中。",
        "dynasty": "宋",
        "collection_info": null
    },
    {
        "uuid": "2b73eae8ba64d11cbc8e9c6fb317beee",
        "title": "游陶仙观林公辨诗  其二",
        "author": "任希夷",
        "content": "木落风高八月天，山荒屋老意萧然。\n道人香火但灰冷，何处如今更有仙。",
        "dynasty": "宋",
        "collection_info": null
    },
    {
        "uuid": "92e14e4c87509886d7f4c3b27e4155c1",
        "title": "毛诗",
        "author": "任希夷",
        "content": "三百诗删麟笔前，周家积累瓞绵绵。\n须知正始基王化，只在关雎第一篇。",
        "dynasty": "宋",
        "collection_info": null
    },
    {
        "uuid": "62a7a10e54b00d906517071b489f9c57",
        "title": "观连江林宰诗卷有怀赵紫芝",
        "author": "任希夷",
        "content": "小小吟哦不足云，更怜蛙蚓漫纷纷。\n紫芝一去斋房后，谁忆青山空白云。",
        "dynasty": "宋",
        "collection_info": null
    },
    {
        "uuid": "c5349d7f5d02b0f472ce460ec3855a88",
        "title": "与毛茶干赵司法游东湖四首  其一",
        "author": "任希夷",
        "content": "野迥尘襟豁，湖平望眼宽。\n山蹊新雪润，木叶半霜干。\n岁晚成三友，清游集四难。\n乐哉忘尔汝，臭味本芝兰。",
        "dynasty": "宋",
        "collection_info": null
    },
    {
        "uuid": "776ab2cb69b348d45dacdb5c1baaaf41",
        "title": "与毛茶干赵司法游东湖四首  其二",
        "author": "任希夷",
        "content": "湖晓冰澌结，江寒烟霭收。\n喜陪谢公屐，疑共李膺舟。\n醉袖翩翩举，词源衮衮流。\n兴酣思夜猎，不用设罝罘。",
        "dynasty": "宋",
        "collection_info": null
    },
    {
        "uuid": "96c79c79098b2e499370567e9d9055e5",
        "title": "与毛茶干赵司法游东湖四首  其三",
        "author": "任希夷",
        "content": "才隽真龙种，官闲似马曹。\n班扬趋后胜，李杜漫残膏。\n阿阁宜巢凤，词林合跨鳌。\n未应久留滞，湖海只诗豪。",
        "dynasty": "宋",
        "collection_info": null
    },
    {
        "uuid": "d2ded48bd985bf5ef482a670de4227a2",
        "title": "与毛茶干赵司法游东湖四首  其四",
        "author": "任希夷",
        "content": "颖出三十客，今趋万里程。\n才高官未称，词与笔俱精。\n珠玉忘形秽，江山共眼明。\n莫嫌巴蜀远，扬马各文鸣。",
        "dynasty": "宋",
        "collection_info": null
    },
    {
        "uuid": "35d45d765473655fc0110379282e35cf",
        "title": "中澣西湖之集斯远有诗辄奉同游一笑",
        "author": "任希夷",
        "content": "志士不厌朝市喧，幽人终爱山林静。\n一生遑遑为斗食，匪石有怀徒烱烱。\n今朝结客来西湖，翛然会心尘虑屏。\n珠宫贝阙同天游，阆风玄圃非人境。\n留连山色即传觞，眷恋柳阴还繫艇。\n诸公湖海气不除，万里昂昂羽毛整。\n岂但笑语同娱嬉，正须乐石相箴警。\n东坡仙去今几时，寥落风烟谁与领。\n浪言夏日如许长，乐哉未央等俄顷。\n不堪归骑催入关，清梦犹应在云岭。",
        "dynasty": "宋",
        "collection_info": null
    },
    {
        "uuid": "af33d3b16753fa99e061a5c99307ca32",
        "title": "湖口县斋即事",
        "author": "任希夷",
        "content": "门直九江水，人闲五柳家。\n晓看沙上雾，暮对淮南霞。\n几席堕山影，轩窗临浪花。\n悠悠寄食客，坐愁霜鬓华。",
        "dynasty": "宋",
        "collection_info": null
    },
    {
        "uuid": "9bfe90d3fb20b19be389615deaa0cff8",
        "title": "仲一弟梅花一绝併简丘玉父",
        "author": "任希夷",
        "content": "粲粲霜林白玉围，谁将红糁乱青枝。\n天怜粉面太孤绝，故遣施朱出一奇。",
        "dynasty": "宋",
        "collection_info": null
    },
    {
        "uuid": "46e50d5e0083ccfe680ce5a67004376c",
        "title": "绿萼梅二首  其一",
        "author": "任希夷",
        "content": "绿趺黄蕊衬瑶华，霜雪林中自一家。\n最好月寒迷粉素，翠钿依约独横斜。",
        "dynasty": "宋",
        "collection_info": null
    },
    {
        "uuid": "d110834d84be60f4bdc41041e07439ac",
        "title": "绿萼梅二首  其二",
        "author": "任希夷",
        "content": "萼绿华堂艮岳东，梅花万数绕离宫。\n宣和旧事无人记，粉面含凄向朔风。",
        "dynasty": "宋",
        "collection_info": null
    },
    {
        "uuid": "18e607b9a53d5b5dc8b6971a34549079",
        "title": "题蓝道人画梅诗轴  其一",
        "author": "任希夷",
        "content": "湖海知君岁月多，欲寻笙鹤问烟萝。\n相逢一笑江南陌，听彻丝桐听踏歌。",
        "dynasty": "宋",
        "collection_info": null
    },
    {
        "uuid": "9d24a703c60153d8db552daa00961359",
        "title": "题蓝道人画梅诗轴  其二",
        "author": "任希夷",
        "content": "我家樵水东边住，手种寒梢一万栽。\n客路十年清梦断，谁将疏影巷中来。",
        "dynasty": "宋",
        "collection_info": null
    },
    {
        "uuid": "51ac4f464242172bc6f3040573ba7826",
        "title": "人间",
        "author": "任希夷",
        "content": "人间无处着东风，万紫千红扫地空。\n寂寞园林晴日永，柳花零落绿荫中。",
        "dynasty": "宋",
        "collection_info": null
    },
    {
        "uuid": "1bc95608794445a956afcf84790532f7",
        "title": "重五日出都门诗",
        "author": "任希夷",
        "content": "客路逢重五，吾年已半百。\n颜羞綵缕红，鬓与香蒲白。\n功名来何时，岁月等虚掷。\n常于沐芳辰，每念怀沙客。\n今年拜天恩，列邸缀朝蹟。\n趋班犹须时，俶载且行役。\n徊徨金闺辞，咫尺青门隔。\n短棹泛涛江，清觞懽祖席。\n后期邈岁年，宾言在朝夕。\n将扶鹤髮来，须徐幸毋迫。",
        "dynasty": "宋",
        "collection_info": null
    },
    {
        "uuid": "c72ebb876214e76450ee8003b67be43c",
        "title": "重五出都门后一日效乐府作",
        "author": "任希夷",
        "content": "沧江丽晴晖，扬铃出王畿。\n双阙望中远，片帆波上飞。\n殷雷车马隔，遏云歌吹希。\n归东水浩浩，拱北心依依。\n难云周行寘，犹恨天颜违。\n年华易婉晚，何日当旋归。",
        "dynasty": "宋",
        "collection_info": null
    },
    {
        "uuid": "80004ba37990ee0840c6cb405905c646",
        "title": "盘沙行",
        "author": "任希夷",
        "content": "钱塘江狭沙成路，潮水来时人欲渡。\n沙随浪没未容知，人恐潮迴且争去。\n仓皇竞同蜂螘奔，只尺直恐蛟鼍怒。\n狂风一作浪如屋，可怜有时迫昏暮。\n长江渺渺前无航，平沙茫茫绝归处。\n几人到此不復反，海水西来更东注。\n君不见祖龙英雄吞九州，临此江波尚怀惧。\n济川舟楫果何人，莫说稻穰与芒履。\n庞公今为鹿门行，将归更作盘沙赋。\n我衰绝望钓连鳌，三復君诗返予步。",
        "dynasty": "宋",
        "collection_info": null
    },
    {
        "uuid": "606e5e03beadf2abc3f7378b544e3f40",
        "title": "野花",
        "author": "任希夷",
        "content": "野径风来阵阵香，名花未省植何方。\n却思一卉何能尔，应是春原集众芳。",
        "dynasty": "宋",
        "collection_info": null
    },
    {
        "uuid": "a7118a604b4d7c0fe89eec946f4b5b37",
        "title": "宝钟院",
        "author": "任希夷",
        "content": "九江渊轮彭蠡东，江濆上下悬石钟。\n洪炉大冶见奇怪，千仞硉矹云涛衝。\n旁罗簨虡万石从，侧立跂行势飞动。\n螭蟠蛇结增层崖，神剜鬼划森幽洞。\n有如万钧陈未央，猛兽怒翅将腾骧。\n岂同九耳丰山上，欲鸣犹待天雨霜。\n南音函胡北清越，未许人人尽幽绝。\n小声镗鞳大噌𠴈，留与坡仙泛明月。\n长风巨浪相吐吞，金镛自奏天然声。\n非雷非霆中清浊，龙渊蛟窟惊铿鍧。\n献子歌钟景无射，千载寥寥声寂寂。\n此石长留天地间，海若冯夷能拊击。",
        "dynasty": "宋",
        "collection_info": null
    },
    {
        "uuid": "09a2d4b45db05f6164a0d2e5653e18e6",
        "title": "遗安堂",
        "author": "任希夷",
        "content": "苴茅动龚胜，屠昼恐王蠋。\n二君夭天年，千载叹莫赎。\n今代史伯存，危行光往躅。\n繄昔开禧年，狂童叛吾蜀。\n非招讵肯往，全身不受辱。\n平林萃羣鸮，高飞独黄鹄。\n屹如中流柱，烱若昆山玉。\n元气頼以存，余风厉颓俗。\n平生慕庞公，以安贻嗣续。\n岂为万钟加，居然一丘足。\n晚山云自归，春风草还绿。\n代谢纷吾前，灵台独无欲。\n一从身落南，先庐蜀江曲。\n中间乱离瘼，几人惠文触。\n烂额皆论功，考槃终不告。\n临风一长谣，白驹在空谷。",
        "dynasty": "宋",
        "collection_info": null
    },
    {
        "uuid": "a5729df88d3610c95164fc8caa277424",
        "title": "付二郎",
        "author": "任希夷",
        "content": "望前一日正芳春，我祖当年庆诞辰。\n奕叶有孙同此日，吾门他日宠光新。",
        "dynasty": "宋",
        "collection_info": null
    },
    {
        "uuid": "50f3a71b945fef16ff025e5442fe6a43",
        "title": "闻橹声",
        "author": "任希夷",
        "content": "屡督篙师趁月明，忽忽灯火过临平。\n兼程不敢稽王事，坐听邻舟伊轧声。",
        "dynasty": "宋",
        "collection_info": null
    },
    {
        "uuid": "47c98200284d63d2d3307cba817efe09",
        "title": "五日东宫赐酒肴",
        "author": "任希夷",
        "content": "重来六泛菖蒲酒，储禁黄封岁岁攽。\n遥想三宫天上宴，肯分余沥到人间。",
        "dynasty": "宋",
        "collection_info": null
    },
    {
        "uuid": "fe4ab068cb7f41aebf39ee71fa040081",
        "title": "题义亭铺",
        "author": "任希夷",
        "content": "昨侍吾翁一再经，眼中历历短长亭。\n五年人事随陵谷，今夕重来泪雨零。",
        "dynasty": "宋",
        "collection_info": null
    },
    {
        "uuid": "4ef7d19774f826b88e26bd3529a4f883",
        "title": "假面铺",
        "author": "任希夷",
        "content": "圣朝久变文身俗，四海谁非革面人。\n此地胡为名未改，犹胜酬僞必言真。",
        "dynasty": "宋",
        "collection_info": null
    },
    {
        "uuid": "e7f8f5faf46ca7b94899f1ac37f316f7",
        "title": "寿丞相  其一",
        "author": "任希夷",
        "content": "春到三旬物物鲜，桃花如锦柳如绵。\n千春乐事生中旦，长占中和一日前。",
        "dynasty": "宋",
        "collection_info": null
    },
    {
        "uuid": "5c2f68e3002382cd42a4f9158fd18f6f",
        "title": "寿丞相  其二",
        "author": "任希夷",
        "content": "何许生贤踵世官，十洲风物四明山。\n股肱光辅唐虞际，衮绣亲传父子间。",
        "dynasty": "宋",
        "collection_info": null
    },
    {
        "uuid": "9e89d8bc5b3603d95ab17c7fddc3a631",
        "title": "寿丞相  其三",
        "author": "任希夷",
        "content": "秉轴持衡岁五周，从今千载国同休。\n汾阳谩校中书考，安得如公尚黑头。",
        "dynasty": "宋",
        "collection_info": null
    },
    {
        "uuid": "c1adc7b3a1cd59034d97d7d6d7b6d4b3",
        "title": "书故三司副使陈公诗轴后",
        "author": "任希夷",
        "content": "如彼泉流必有源，陈家诗律自专门。\n后山得法因盐铁，不减唐朝杜审言。",
        "dynasty": "宋",
        "collection_info": null
    },
    {
        "uuid": "6821481d6bc01209ba459e7c43e2930a",
        "title": "句  其一",
        "author": "任希夷",
        "content": "绿柳阴中狮子巷，白苹亭畔骆驼桥。",
        "dynasty": "宋",
        "collection_info": null
    },
    {
        "uuid": "85705c6e9bc381743358cc3787e283c2",
        "title": "句  其二",
        "author": "任希夷",
        "content": "二三疏竹夏无暑，一两残僧昼掩门。",
        "dynasty": "宋",
        "collection_info": null
    }
]