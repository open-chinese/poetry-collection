[
    {
        "uuid": "77f0fbe446b97435e8e51230cd7d4a56",
        "title": "清风十韵",
        "author": "张秉",
        "content": "何处来苹末，萧骚尽四邻。\n金茎吹晓露，玉宇动轻尘。\n易水离歌阕，齐纨怨思新。\n泛兰迷旧泽，落帽会佳辰。\n篱菊飘香远，庭桐坠叶频。\n帆开五湖客，槎去九霄人。\n曲沼铺纹簟，平芜偃绿茵。\n鸿飞资羽翮，鹰击助精神。\n仙驭归堪待，琴松韵更真。\n披襟同楚树，千古自相亲。",
        "dynasty": "宋",
        "collection_info": null
    },
    {
        "uuid": "abc800b7605adccde13fafb2aeb607cd",
        "title": "戊申年七夕五绝  其一",
        "author": "张秉",
        "content": "斜汉西倾桂魄新，停梭今夕度天津。\n世间纵有支机石，谁是成都卖卜人。",
        "dynasty": "宋",
        "collection_info": null
    },
    {
        "uuid": "699f813f810234906be65ce03c68a15b",
        "title": "戊申年七夕五绝  其二",
        "author": "张秉",
        "content": "红蕖烂熳碧池香，罗绮三千侍汉皇。\n阿母暂来成底事，茂陵宫桂已苍苍。",
        "dynasty": "宋",
        "collection_info": null
    },
    {
        "uuid": "9896883f9061ec37cec898eb117d42b3",
        "title": "戊申年七夕五绝  其三",
        "author": "张秉",
        "content": "香阶宝砌静无尘，遥指星河再拜人。\n若把离情今夕说，世间生死最伤神。",
        "dynasty": "宋",
        "collection_info": null
    },
    {
        "uuid": "2cf404565b7a11d21776b8bc152915ff",
        "title": "戊申年七夕五绝  其四",
        "author": "张秉",
        "content": "北斗城高禁漏多，汉家宫殿奏笙歌。\n漫教青鸟传消息，金简长生得也么。",
        "dynasty": "宋",
        "collection_info": null
    },
    {
        "uuid": "809f8a796efcb1261925475152e65024",
        "title": "戊申年七夕五绝  其五",
        "author": "张秉",
        "content": "珠箔风轻月似鈎，还看锦绣结高楼。\n堪伤乞巧年年事，未识君王已白头。",
        "dynasty": "宋",
        "collection_info": null
    },
    {
        "uuid": "aab109f60e559c2cfc24adadde4fbddd",
        "title": "郑州联句",
        "author": "张秉",
        "content": "函关秋霁雁初迴，六里商于晓色开。\n四皓有灵应笑我，谪官方始入山来。",
        "dynasty": "宋",
        "collection_info": null
    },
    {
        "uuid": "9de71a1c9de24dc97956987c18b479de",
        "title": "句",
        "author": "张秉",
        "content": "迭石自然成鴈塔，贮泓依旧作龙塘。",
        "dynasty": "宋",
        "collection_info": null
    }
]