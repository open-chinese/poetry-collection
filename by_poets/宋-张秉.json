[
    {
        "uuid": "03c931d281beb82b5130d233510e6cef",
        "title": "清风十韵",
        "author": "张秉",
        "content": "何处来苹末，萧骚尽四邻。\n金茎吹晓露，玉宇动轻尘。\n易水离歌阕，齐纨怨思新。\n泛兰迷旧泽，落帽会佳辰。\n篱菊飘香远，庭桐坠叶频。\n帆开五湖客，槎去九霄人。\n曲沼铺纹簟，平芜偃绿茵。\n鸿飞资羽翮，鹰击助精神。\n仙驭归堪待，琴松韵更真。\n披襟同楚树，千古自相亲。",
        "dynasty": "宋",
        "collection_info": null
    },
    {
        "uuid": "c69878156b1f74660a85a8f7aaaccea1",
        "title": "戊申年七夕五绝  其一",
        "author": "张秉",
        "content": "斜汉西倾桂魄新，停梭今夕度天津。\n世间纵有支机石，谁是成都卖卜人。",
        "dynasty": "宋",
        "collection_info": null
    },
    {
        "uuid": "fd19d987746d5ff10c84bc4bd9c7f22d",
        "title": "戊申年七夕五绝  其二",
        "author": "张秉",
        "content": "红蕖烂熳碧池香，罗绮三千侍汉皇。\n阿母暂来成底事，茂陵宫桂已苍苍。",
        "dynasty": "宋",
        "collection_info": null
    },
    {
        "uuid": "d51fb40c8848acab3485a10759830873",
        "title": "戊申年七夕五绝  其三",
        "author": "张秉",
        "content": "香阶宝砌静无尘，遥指星河再拜人。\n若把离情今夕说，世间生死最伤神。",
        "dynasty": "宋",
        "collection_info": null
    },
    {
        "uuid": "694d9d79b6be76f781a142bbd7b4ee2c",
        "title": "戊申年七夕五绝  其四",
        "author": "张秉",
        "content": "北斗城高禁漏多，汉家宫殿奏笙歌。\n漫教青鸟传消息，金简长生得也么。",
        "dynasty": "宋",
        "collection_info": null
    },
    {
        "uuid": "8cd3d9aaec8310d2651829a2d4ae1f50",
        "title": "戊申年七夕五绝  其五",
        "author": "张秉",
        "content": "珠箔风轻月似鈎，还看锦绣结高楼。\n堪伤乞巧年年事，未识君王已白头。",
        "dynasty": "宋",
        "collection_info": null
    },
    {
        "uuid": "7ab54beb504f37247036358df882e405",
        "title": "郑州联句",
        "author": "张秉",
        "content": "函关秋霁雁初迴，六里商于晓色开。\n四皓有灵应笑我，谪官方始入山来。",
        "dynasty": "宋",
        "collection_info": null
    },
    {
        "uuid": "a3799e3ddfa5ed0daa798883f1e370f2",
        "title": "句",
        "author": "张秉",
        "content": "迭石自然成鴈塔，贮泓依旧作龙塘。",
        "dynasty": "宋",
        "collection_info": null
    }
]