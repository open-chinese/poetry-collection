[
    {
        "uuid": "295eaecd17f17273559b0e66168b0bdd",
        "title": "慈圣皇后赐钟讚",
        "author": "宋直方",
        "content": "稽首圆通圆觉王，圆合一切救有情。\n圆修自性妙湛然，假以音声而说法。\n众生闻音得悟解，非色非空二非尘。\n方便无边行法门，成就如来大圆智。\n稽首巍巍观世音，证入如是秘密门。\n于一尘中现多身，于多剎尘现一相。\n于不可说微尘劫，而救不可说众生。\n发起耳根真实门，不与世间相流转。\n世閒声论已宣明，声无无灭有非生。\n生灭二谛悉圆离，六根由是皆解脱。\n奇哉庆喜最多闻，不知闻性常周普。\n因钟而闻佛所呵，不应更立钟之事。\n当知金钟不可舍，能于末劫救沈沦。\n茫茫六道迷昏衢，得见钟声为慧日。\n悲酸恶趣忍泪中，得凭钟声超彼岸。\n钟声有是大福力，能越苦海如智航。\n我愿一切诸众生，闻是钟声同证觉。",
        "dynasty": "宋",
        "collection_info": null
    }
]