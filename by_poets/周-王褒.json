[
    {
        "uuid": "aac52b11cd06b8b759c42df018e647da",
        "title": "匡机",
        "author": "王褒",
        "content": "极运兮不中，来将屈兮困穷。\n余深愍兮惨怛，愿一列兮无从。\n乘日月兮上征，顾游心兮鄗酆。\n弥览兮九隅，彷徨兮兰宫。\n芷闾兮药房，奋摇兮众芳。\n菌阁兮蕙楼，观道兮从横。\n宝金兮委积，美玉兮盈堂。\n桂水兮潺湲，扬流兮洋洋。\n蓍蔡兮踊跃，孔鹤兮回翔。\n抚槛兮远望，念君兮不忘。\n怫郁兮莫陈，永怀兮内伤。",
        "dynasty": "周",
        "collection_info": {
            "collection": "离骚",
            "section": "九怀"
        }
    },
    {
        "uuid": "05884040d6d376ca489b0312a690180f",
        "title": "通路",
        "author": "王褒",
        "content": "天门兮墬户，孰由兮贤者？无正兮溷厕，怀德兮何睹？假寐兮愍斯，谁可与兮寤语？痛凤兮远逝，畜鴳兮近处。\n鲸鱏兮幽潜，从虾兮游陼。\n乘虬兮登阳，载象兮上行。\n朝发兮葱岭，夕至兮明光。\n北饮兮飞泉，南采兮芝英。\n宣游兮列宿，顺极兮彷徉。\n红采兮骍衣，翠缥兮为裳。\n舒佩兮綝纚，竦余剑兮干将。\n腾蛇兮后从，飞駏兮步旁。\n微观兮玄圃，览察兮瑶光。\n启匮兮探筴，悲命兮相当。\n纫蕙兮永辞，将离兮所思。\n浮云兮容与，道余兮何之？远望兮仟眠，闻雷兮阗阗。\n阴忧兮感余，惆怅兮自怜。",
        "dynasty": "周",
        "collection_info": {
            "collection": "离骚",
            "section": "九怀"
        }
    },
    {
        "uuid": "de1deefa15ad42d3e65863f6440dfabc",
        "title": "危俊",
        "author": "王褒",
        "content": "林不容兮鸣蜩，余何留兮中州？陶嘉月兮总驾，搴玉英兮自修。\n结荣茝兮逶逝，将去烝兮远游。\n径岱土兮魏阙，历九曲兮牵牛。\n聊假日兮相佯，遗光耀兮周流。\n望太一兮淹息，纡余辔兮自休。\n晞白日兮皎皎，弥远路兮悠悠。\n顾列孛兮缥缥，观幽云兮陈浮。\n鉅宝迁兮砏磤，雉咸雊兮相求。\n泱莽莽兮究志，惧吾心兮懤懤。\n步余马兮飞柱，览可与兮匹俦。\n卒莫有兮纤介，永余思兮怞怞。",
        "dynasty": "周",
        "collection_info": {
            "collection": "离骚",
            "section": "九怀"
        }
    },
    {
        "uuid": "df088d61e66582584fa0155b99081b36",
        "title": "昭世",
        "author": "王褒",
        "content": "世溷兮冥昏，违君兮归真。\n乘龙兮偃蹇，高回翔兮上臻。\n袭英衣兮缇[糹习]，披华裳兮芳芬。\n登羊角兮扶舆，浮云漠兮自娱。\n握神精兮雍容，与神人兮相胥。\n流星坠兮成雨，进瞵盼兮上丘墟。\n览旧邦兮滃郁，余安能兮久居。\n志怀逝兮心懰栗，纡余辔兮踌躇。\n闻素女兮微歌，听王后兮吹竽。\n魂悽怆兮感哀，肠回回兮盘纡。\n抚余佩兮缤纷，高太息兮自怜。\n使祝融兮先行，令昭明兮开门。\n驰六蛟兮上征，竦余驾兮入冥。\n历九州兮索合，谁可与兮终生。\n忽反顾兮西囿，睹轸丘兮崎倾。\n横垂涕兮泫流，悲余后兮失灵。",
        "dynasty": "周",
        "collection_info": {
            "collection": "离骚",
            "section": "九怀"
        }
    },
    {
        "uuid": "9c49917e31e8900936e28c6fe12c3242",
        "title": "尊嘉",
        "author": "王褒",
        "content": "季春兮阳阳，列草兮成行。\n余悲兮兰生，委积兮从横。\n江离兮遗捐，辛夷兮挤臧。\n伊思兮往古，亦多兮遭殃。\n伍胥兮浮江，屈子兮沉湘。\n运余兮念兹，心内兮怀伤。\n望淮兮沛沛，滨流兮则逝。\n榜舫兮下流，东注兮磕磕。\n蛟龙兮导引，文鱼兮上濑。\n抽蒲兮陈坐，援芙蕖兮为盖。\n水跃兮余旌，继以兮微蔡。\n云旗兮电骛，倏忽兮容裔。\n河伯兮开门，迎余兮欢欣。\n顾念兮旧都，怀恨兮艰难。\n窃哀兮浮萍，泛淫兮无根。",
        "dynasty": "周",
        "collection_info": {
            "collection": "离骚",
            "section": "九怀"
        }
    },
    {
        "uuid": "6a5dc61511f9a115c3faca27543c7e59",
        "title": "蓄英",
        "author": "王褒",
        "content": "秋风兮萧萧，舒芳兮振条。\n微霜兮眇眇，病殀兮鸣蜩。\n玄鸟兮辞归，飞翔兮灵丘。\n望溪谷兮滃郁，熊罴兮呴嗥。\n唐虞兮不存，何故兮久留？临渊兮汪洋，顾林兮忽荒。\n修余兮袿衣，骑霓兮南上。\n乘云兮回回，亹亹兮自强。\n将息兮兰皋，失志兮悠悠。\n蒶蕴兮霉黧，思君兮无聊。\n身去兮意存，怆恨兮怀愁。",
        "dynasty": "周",
        "collection_info": {
            "collection": "离骚",
            "section": "九怀"
        }
    },
    {
        "uuid": "bc99583124ef2219a5e38249438b5ae3",
        "title": "思忠",
        "author": "王褒",
        "content": "登九灵兮游神，静女歌兮微晨。\n悲皇丘兮积葛，众体错兮交纷。\n贞枝抑兮枯槁，枉车登兮庆云。\n感余志兮惨栗，心怆怆兮自怜。\n驾玄螭兮北征，向吾路兮葱岭。\n连五宿兮建旄，扬氛气兮为旌。\n历广漠兮驰骛，览中国兮冥冥。\n玄武步兮水母，与吾期兮南荣。\n登华盖兮乘阳，聊逍遥兮播光。\n抽库娄兮酌醴，援瓟瓜兮接粮。\n毕休息兮远逝，发玉轫兮西行。\n惟时俗兮疾正，弗可久兮此方。\n寤辟摽兮永思，心怫郁兮内伤。",
        "dynasty": "周",
        "collection_info": {
            "collection": "离骚",
            "section": "九怀"
        }
    },
    {
        "uuid": "22c63189a0818a27de112cae2df597ce",
        "title": "陶壅",
        "author": "王褒",
        "content": "览杳杳兮世惟，余惆怅兮何归。\n伤时俗兮溷乱，将奋翼兮高飞。\n驾八龙兮连蜷，建虹旌兮威夷。\n观中宇兮浩浩，纷翼翼兮上跻。\n浮溺水兮舒光，淹低佪兮京沶。\n屯余车兮索友，睹皇公兮问师。\n道莫贵兮归真，羡余术兮可夷。\n吾乃逝兮南娭，道幽路兮九疑。\n越炎火兮万里，过万首兮嶷嶷。\n济江海兮蝉蜕，绝北梁兮永辞。\n浮云郁兮昼昏，霾土忽兮塺々。\n息阳城兮广夏，衰色罔兮中怠。\n意晓阳兮燎寤，乃自诊兮在兹。\n思尧舜兮袭兴，幸咎繇兮获谋。\n悲九州兮靡君，抚轼叹兮作诗。",
        "dynasty": "周",
        "collection_info": {
            "collection": "离骚",
            "section": "九怀"
        }
    },
    {
        "uuid": "c5e1741669f80a9727c986f16f11050c",
        "title": "株昭",
        "author": "王褒",
        "content": "悲哉于嗟兮，心内切磋。\n款冬而生兮，凋彼叶柯。\n瓦砾进宝兮，捐弃随和。\n铅刀厉御兮，顿弃太阿。\n骥垂两耳兮，中坂蹉跎。\n蹇驴服驾兮，无用日多。\n修洁处幽兮，贵宠沙劘。\n凤皇不翔兮，鹑鴳飞扬。\n乘虹骖蜺兮，载云变化。\n焦明开路兮，后属青蛇。\n步骤桂林兮，超骧卷阿。\n丘陵翔儛兮，溪谷悲歌。\n神章灵篇兮，赴曲相和。\n余私娱兹兮，孰哉复加。\n还顾世俗兮，坏败罔罗。\n卷佩将逝兮，涕流滂沲。\n乱曰：皇门开兮照下土，株秽除兮兰芷睹。\n四佞放兮后得禹，圣舜摄兮昭尧绪，孰能若兮原为辅。",
        "dynasty": "周",
        "collection_info": {
            "collection": "离骚",
            "section": "九怀"
        }
    }
]