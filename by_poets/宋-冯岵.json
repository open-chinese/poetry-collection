[
    {
        "uuid": "b2d5603ff1f2e542fe25d71f81d2bfb8",
        "title": "全州南城",
        "author": "冯岵",
        "content": "全州城南何壮观，石崖为趾江为濠。\n凌落渡江骑马去，空蒙瘴雾漫绨袍。\n逦迤过滩水，小艇浮桐槽。\n半渡急雨雪，舟师失飞篙。\n雨飞山路水如注，石齿荦确森戈刀。\n马蹄转侧不得过，有力如虎空皮毛。\n地穷路尽处，横绝青山高。\n褰衣扶杖蹑天险，十步九顾愁猿猱。\n长沙顿伏几百折，背膂菌蠢盘鲸鰲。\n马瘦人力倦，野阔风怒号。\n薄暮投宿驱湿厉，析薪爨鼎烧村醪。\n一杯酸涩不可嚥，平原督邮羞儿曹。\n我行湖湘历八郡，政欲阅实宁辞劳。\n才疏病懒事多废，南山何日接蓬蒿。\n清风明月共三友，山猿野鹤来二豪。\n一江春水澄葡萄，芦花万顷眠渔舠。",
        "dynasty": "宋",
        "collection_info": null
    }
]