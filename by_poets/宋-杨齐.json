[
    {
        "uuid": "8b9d42216b0ad5024ad4edda61c3f5a6",
        "title": "上元喜雪",
        "author": "杨齐",
        "content": "灵感手擎苍龙鞭，和风一道飞腾天。\n天公欲报大有岁，六花助与芳菲权。\n紫姑云辇归时节，太光碾碎桄榔叶。\n晓来楼阁万家春，白玉鸳鸯为新迭。\n壠头耕父被单褐，望岁欣欣掉歌舌。\n王孙却恨此宵寒，兰膏冻黑香轮滑。",
        "dynasty": "宋",
        "collection_info": null
    },
    {
        "uuid": "3d694337247e1e04b95a2350f61dcaf0",
        "title": "寒食野外",
        "author": "杨齐",
        "content": "寒食人家事踏青，偶躯羸马出效垧禽声唤雨娇相语，天色和春困不醒。\n芳草碧来丝作毯，好花红处锦为屏。\n回头画角江城晚，人倚秋千月半庭。",
        "dynasty": "宋",
        "collection_info": null
    },
    {
        "uuid": "29ce23ff1a21739f752e4c925b949144",
        "title": "寒食雨",
        "author": "杨齐",
        "content": "一片春阴一倍寒，万家春色寂无烟。\n冷催杜宇朝相唤，寒逼嫦娥夜不圆。\n添得僧家浇药水，负他公子赏花天。\n东君欲助之推怨，泪湿垂杨恨不眠。",
        "dynasty": "宋",
        "collection_info": null
    },
    {
        "uuid": "6cd43aae1b069eea6bed2c63d8b0374e",
        "title": "立秋后有感",
        "author": "杨齐",
        "content": "一雨助凉天气醒，夜来残叶报秋声。\n人歌曼倩书重发，客笑相如赋未成。\n惊破鹤心宵露重，送他鸿翼晚风清。\n功名未了男儿事，争遣心头繫得旌。",
        "dynasty": "宋",
        "collection_info": null
    },
    {
        "uuid": "f80f3a9bf70e870e4cb7d51726081ae3",
        "title": "和中秋对月",
        "author": "杨齐",
        "content": "素籥中分漏箭迟，玉盘飞上绛河涯。\n自缘人意夸今夜，岂是蟾光胜旧时。\n千里放开天地景，一轮题尽古今诗。\n吴刚树下遥相许，来岁春风此处期。",
        "dynasty": "宋",
        "collection_info": null
    },
    {
        "uuid": "6704e95d067f514fb77cfe8ad30755ea",
        "title": "中秋不见月",
        "author": "杨齐",
        "content": "八月露沉天气秋，霜轮何事苦淹留。\n一宵老兔不成魄，几处诗人却下楼。\n水部阶前闻细雨，袁宏渚上见归舟。\n明年未必无仙桂，何用厌厌此夜愁。",
        "dynasty": "宋",
        "collection_info": null
    },
    {
        "uuid": "d4d37e809345ed374555a0a83c8f90c2",
        "title": "冬至夜旅怀",
        "author": "杨齐",
        "content": "乱霜如叶扑窗寒，愁到心如欲断弦。\n凤管阳纔一声起，蟾轮月已九分圆。\n拥炉酌冻酒相对，欹枕背残灯未眠。\n乞得晓钟西拜望，露中香为祝亲燃。",
        "dynasty": "宋",
        "collection_info": null
    }
]