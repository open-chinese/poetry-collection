[
    {
        "uuid": "01ac3bc1b2fc3cc8b0f292e3867f9f87",
        "title": "上元喜雪",
        "author": "杨齐",
        "content": "灵感手擎苍龙鞭，和风一道飞腾天。\n天公欲报大有岁，六花助与芳菲权。\n紫姑云辇归时节，太光碾碎桄榔叶。\n晓来楼阁万家春，白玉鸳鸯为新迭。\n壠头耕父被单褐，望岁欣欣掉歌舌。\n王孙却恨此宵寒，兰膏冻黑香轮滑。",
        "dynasty": "宋",
        "collection_info": null
    },
    {
        "uuid": "c8d8bc6d94207d80444b46669d5fa751",
        "title": "寒食野外",
        "author": "杨齐",
        "content": "寒食人家事踏青，偶躯羸马出效垧禽声唤雨娇相语，天色和春困不醒。\n芳草碧来丝作毯，好花红处锦为屏。\n回头画角江城晚，人倚秋千月半庭。",
        "dynasty": "宋",
        "collection_info": null
    },
    {
        "uuid": "4f45394ec545a139be8ea79904747995",
        "title": "寒食雨",
        "author": "杨齐",
        "content": "一片春阴一倍寒，万家春色寂无烟。\n冷催杜宇朝相唤，寒逼嫦娥夜不圆。\n添得僧家浇药水，负他公子赏花天。\n东君欲助之推怨，泪湿垂杨恨不眠。",
        "dynasty": "宋",
        "collection_info": null
    },
    {
        "uuid": "7962516aeb4c6fd223e33d96e904822e",
        "title": "立秋后有感",
        "author": "杨齐",
        "content": "一雨助凉天气醒，夜来残叶报秋声。\n人歌曼倩书重发，客笑相如赋未成。\n惊破鹤心宵露重，送他鸿翼晚风清。\n功名未了男儿事，争遣心头繫得旌。",
        "dynasty": "宋",
        "collection_info": null
    },
    {
        "uuid": "3ad7a27c4745d0aa98089b7440064536",
        "title": "和中秋对月",
        "author": "杨齐",
        "content": "素籥中分漏箭迟，玉盘飞上绛河涯。\n自缘人意夸今夜，岂是蟾光胜旧时。\n千里放开天地景，一轮题尽古今诗。\n吴刚树下遥相许，来岁春风此处期。",
        "dynasty": "宋",
        "collection_info": null
    },
    {
        "uuid": "005089b94b1ad069af7216d299ad5c40",
        "title": "中秋不见月",
        "author": "杨齐",
        "content": "八月露沉天气秋，霜轮何事苦淹留。\n一宵老兔不成魄，几处诗人却下楼。\n水部阶前闻细雨，袁宏渚上见归舟。\n明年未必无仙桂，何用厌厌此夜愁。",
        "dynasty": "宋",
        "collection_info": null
    },
    {
        "uuid": "c0a0fd6bdd330493ebbbd8dc5fa2dbbc",
        "title": "冬至夜旅怀",
        "author": "杨齐",
        "content": "乱霜如叶扑窗寒，愁到心如欲断弦。\n凤管阳纔一声起，蟾轮月已九分圆。\n拥炉酌冻酒相对，欹枕背残灯未眠。\n乞得晓钟西拜望，露中香为祝亲燃。",
        "dynasty": "宋",
        "collection_info": null
    }
]