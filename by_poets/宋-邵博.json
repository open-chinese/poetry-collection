[
    {
        "uuid": "0680f330d837a7c9c2b8251bada711d3",
        "title": "念奴娇 天然潇洒",
        "author": "邵博",
        "content": "天然潇洒，尽人间、无物堪齐标格。\n只与姮娥为伴侣，方显一家颜色。\n好是多情，一年一度，首作东君客。\n竹篱茅舍，典刑别是清白。\n惆怅玉杵无凭，蓝桥人去，空锁神仙宅。\n今日天涯凭马上，忽见轻盈冰魄。\n恰似当年，温柔乡里，晓看新妆额。\n临风三嗅，挽条不忍空摘。",
        "dynasty": "宋",
        "collection_info": null
    },
    {
        "uuid": "76ec7d4e7b6c76a3973f3829a362238d",
        "title": "题智永上人潇湘夜雨图",
        "author": "邵博",
        "content": "曾拟扁舟湘水西，夜窗听雨数归期。\n归来偶对高人画，却忆当年夜雨时。",
        "dynasty": "宋",
        "collection_info": null
    },
    {
        "uuid": "688a26c4c4d10f7d0a4282f8e88353d3",
        "title": "题司马相如琴台",
        "author": "邵博",
        "content": "长卿本豪杰，礼法安可处。\n手弹南风琴，心调东邻女。\n杂身佣保中，初不忌笑侮。\n大者固已立，下此皆可补。\n三赋争日星，一书起今古。\n其余不自秘，辄为人所取。\n何当尽见之，真是文章祖。\n凛然千载下，英气犹可睹。\n儿曹尔何知，杯酒那可污。\n故台已丘墟，胜绝谁敢据。\n我来访遗迹，低回不忍去。\n诗成欲叫君，云车隔烟雾。",
        "dynasty": "宋",
        "collection_info": null
    },
    {
        "uuid": "bf7dba85fc5caedf768a0e545de3a355",
        "title": "寄潼川漕虞齐年",
        "author": "邵博",
        "content": "尽略威严拊困穷，使车三出未论功。\n交游善者疑多可，节义临之凛不同。\n惜我已生前辈后，求君须向古人中。\n北堂老监归何晚，四海今还贞观风。",
        "dynasty": "宋",
        "collection_info": null
    },
    {
        "uuid": "5d135e7ae180bb21f582bb3a504eb6f6",
        "title": "春晚登郡楼",
        "author": "邵博",
        "content": "久客无欢意，经时只倦游。\n落花犹解舞，飞絮太侵愁。\n日暮闻吹角，春归独倚楼。\n平生湖海愿，幽兴满扁舟。",
        "dynasty": "宋",
        "collection_info": null
    },
    {
        "uuid": "bec4e81e7167215c274a2dd1b85d8cd0",
        "title": "云安下偶成",
        "author": "邵博",
        "content": "轻波飐鸭头，小艇翔燕尾。\n风沙三十程，云水一千里。\n雪尽晚寒轻，日长春睡美。\n汀芜翘碧茅，岸树裹红蘂。\n江浮清镜中，山入翠屏裏。\n蜀鸟已惊心，巴猿犹恻耳。\n竹节数名滩，桃花验新水。\n谷鶑歌尚慵，樯燕舞何喜。\n落日浪镕金，残花风翦绮。\n斯游兴最多，了不知行止。",
        "dynasty": "宋",
        "collection_info": null
    },
    {
        "uuid": "766f2d6568a35c41074ecf8da9a14454",
        "title": "泊云安下大风骤雨作柏梁体一篇",
        "author": "邵博",
        "content": "晴空赤日飞丹霞，扁舟春热汗且呀。\n寒温之候无乃差，朝犹挟纩莫着纱。\n祝融暴横势莫加，骤将炎赫移韶华。\n东皇游冶穷豪奢，未终节序还其家。\n忽惊猛吹扬白沙，烟云四起相邀遮。\n空中轣辘鸣雷车，枞枞白雨悬乱麻。\n风师雨将相矜夸，千刃万槊争嚣譁。\n玄旌皂纛何纷葩，势摇两蜀掀三巴。\n须臾雨止雷停挝，苍云扫尽天无瑕。\n恍如脱兔离轻罝，回头已见羲轮斜。\n山开水静风色嘉，喜翔燕雀嬉鱼虾。\n红颠白倒纷残花，披张林叶舒草芽。\n阴阳变化谁咄嗟，风云乃尔相喧拏。\n大哉一气通幽遐，彼苍高远安能涯。\n倚峯吟望心目赊，碧云千里号归鸦。",
        "dynasty": "宋",
        "collection_info": null
    },
    {
        "uuid": "b829960bbf2e809bf74b0e5535ed65a8",
        "title": "句  其一",
        "author": "邵博",
        "content": "平浪势粘天。",
        "dynasty": "宋",
        "collection_info": null
    },
    {
        "uuid": "619bec2e143eb4792075c36e4b45d800",
        "title": "句  其二",
        "author": "邵博",
        "content": "只道和戎功第一，不知上策在亲征。",
        "dynasty": "宋",
        "collection_info": null
    },
    {
        "uuid": "9e5a87a71234f2e086913f27de4df14a",
        "title": "句  其三",
        "author": "邵博",
        "content": "如何老作简州守，只对江山赋好诗。",
        "dynasty": "宋",
        "collection_info": null
    },
    {
        "uuid": "5a675d58145805ff7a62fe84a0bd061e",
        "title": "句  其四",
        "author": "邵博",
        "content": "洲渚千奴熟，旌旗五马来。",
        "dynasty": "宋",
        "collection_info": null
    },
    {
        "uuid": "868c57820f89bf1a95ac9576ce1908ca",
        "title": "句  其五",
        "author": "邵博",
        "content": "池边诗觅郑都官。",
        "dynasty": "宋",
        "collection_info": null
    }
]