[
    {
        "uuid": "70fc45b420d95d643cc04dcbf467fbac",
        "title": "蒋洋道中望太姥山四首  其一",
        "author": "陈嘉言",
        "content": "问俗驱王事，斋宫耐可期。\n寒花明绛节，孤月映摩尼。\n缥渺浮虚廓，苍茫弄晚曦。\n三山如可接，莫遣汉臣归。",
        "dynasty": "宋",
        "collection_info": null
    },
    {
        "uuid": "854340c5570e22f578a03cbe2bb6271a",
        "title": "蒋洋道中望太姥山四首  其二",
        "author": "陈嘉言",
        "content": "望裏仙踪渺，烟霞沧海东。\n径迷丹竈外，人转大还中。\n虬偃千林日，鸾吹一夕风。\n停骖迟太姥，蓝水洗尘容。",
        "dynasty": "宋",
        "collection_info": null
    },
    {
        "uuid": "619b5da744a76c52c95a5dcf38a06f03",
        "title": "蒋洋道中望太姥山四首  其三",
        "author": "陈嘉言",
        "content": "绝巘云霄外，嵯峨杳霭间。\n云将山岫湿，鹤伴月华閒。\n流水溪溪静，琪花树树殷。\n攀跻犹未得，清梦遶禅关。",
        "dynasty": "宋",
        "collection_info": null
    },
    {
        "uuid": "efd946e5b9c2093fb052b8bb4af56662",
        "title": "蒋洋道中望太姥山四首  其四",
        "author": "陈嘉言",
        "content": "层崖缘石涧，孤树耸危桥。\n海色侵衣袂，松风破泬寥。\n佛门苔藓古，山寺薜萝饶。\n回首斜阳外，神仙未可招。",
        "dynasty": "宋",
        "collection_info": null
    },
    {
        "uuid": "66fbecc9d103ba7b68ed7453a8ab410d",
        "title": "题太姥墓",
        "author": "陈嘉言",
        "content": "吾闻尧时种蓝妪，世代更移那可数。\n帝尧朽骨无微尘，此閒犹有尧时墓。\n墓中老妪知不知，五帝三王奚以为。\n狼贪鼠窃攫尺士，窾木未枯已易主。\n君不见仙人掌，分明指取青天上。\n骑龙谒帝大罗天，不逐华虫挂尘网。\n又不见石棋盘，人去盘空局已残。\n当时胜负此何有，争先夺劫摧心肝。\n请君绝顶试飞舄，左望东瓯右东冶。\n山川不见无诸君，但见烽烟徧郊野。\n野老吞声掩泪哀，茫茫沧海生蓬莱。",
        "dynasty": "宋",
        "collection_info": null
    },
    {
        "uuid": "13829d1c5ce2726753e4993f3db61fb5",
        "title": "游霍童  其一",
        "author": "陈嘉言",
        "content": "洞寻黄鹤白鹤，峰过大童小童。\n杖底泉声滴沥，水边树色空蒙。",
        "dynasty": "宋",
        "collection_info": null
    },
    {
        "uuid": "96b04cb4f3a8f406e6a0285cedb81578",
        "title": "游霍童  其二",
        "author": "陈嘉言",
        "content": "藤上老猿欲堕，松间野鹿相随。\n苔藓绿埋丹竈，桃花红染金锤。",
        "dynasty": "宋",
        "collection_info": null
    },
    {
        "uuid": "1ed34fd3bd00d06a0e73b08449b4d139",
        "title": "游霍童  其三",
        "author": "陈嘉言",
        "content": "瀑声深涧浅涧，峰势烟笼雾笼。\n彷佛身游海上，须臾觉上山中。",
        "dynasty": "宋",
        "collection_info": null
    },
    {
        "uuid": "77a4cabd397cb4f03a3c067efd679a1f",
        "title": "游霍童  其四",
        "author": "陈嘉言",
        "content": "翠篠轻挑绿酒，紫芝閒对黄冠。\n半醉风迴铁笛，中宵冷露瑶坛。",
        "dynasty": "宋",
        "collection_info": null
    }
]