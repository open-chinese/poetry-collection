[
    {
        "title": "烛影摇红 楼倚春城",
        "author": "翁孟寅",
        "content": "楼倚春城，锁窗曾共巢春燕。\n人生好梦比春风，不似杨花健。\n旧事如天渐远。\n奈情缘、素丝未断。\n镜尘埋恨，带粉栖香，曲屏寒浅。\n环佩空归，故园羞见桃花面。\n轻烟残照下阑干，独自疏帘卷。\n一信狂风又晚。\n海棠花、随风满院。\n乱鸦归后，杜宇啼时，一声声怨。",
        "dynasty": "宋",
        "collection_info": null
    },
    {
        "title": "阮郎归 月高楼外柳花明",
        "author": "翁孟寅",
        "content": "月高楼外柳花明。\n单衣怯露零。\n小桥灯影落残星。\n寒烟蘸水萍。\n歌袖窄，舞鬟轻。\n梨花梦满城。\n落红啼鸟两无情。\n春愁添晓酲。",
        "dynasty": "宋",
        "collection_info": null
    },
    {
        "title": "齐天乐 幽香不受春料理",
        "author": "翁孟寅",
        "content": "幽香不受春料理，青青尚馀秋鬓。\n磵曲岩隈，烟梳露浴，甘与菰蒲共隐。\n芳标瘦迥。\n看缨结丁香，带萦晴荇。\n恨水东流，楚江憔悴乱云暝。\n凄凉梦游故苑，纵妒花风暴，吹梦难醒。\n艳李妖桃，纡青佩紫，争似广文官冷。\n尘波万顷。\n算谁是同心，自怜孤影。\n收敛风流，素弦清夜永。",
        "dynasty": "宋",
        "collection_info": null
    },
    {
        "title": "齐天乐 红香十里铜驼梦",
        "author": "翁孟寅",
        "content": "红香十里铜驼梦，如今旧游重省。\n节序飘零，欢娱老大，慵立灯光蟾影。\n伤心对景。\n怕回首东风，雨晴难准。\n曲巷幽坊，管弦一片笑声近。\n飞棚浮动翠葆，看金钗半溜，春妒红粉。\n凤辇鳌山，云收雾敛，迤逦铜壶漏迥。\n霜风渐紧。\n展一幅青绡，净悬孤镜。\n带醉扶归，晓酲春梦稳。",
        "dynasty": "宋",
        "collection_info": null
    },
    {
        "title": "摸鱼儿 卷西风、方肥塞草",
        "author": "翁孟寅",
        "content": "卷西风、方肥塞草，带钩何事东去。\n月明万里关河梦，吴楚几番风雨。\n江上路。\n二十载头颅，凋落今如许。\n凉生弄尘。\n叹江左夷吾，隆中诸葛，谈笑已尘土。\n寒汀外，还见来时鸥鹭。\n重来应是春暮。\n轻裘岘首陪登眺，马上落花飞絮。\n拼醉舞。\n谁解道，断肠贺老江南句。\n沙津少驻。\n举目送飞鸿，幅巾老子，楼上正凝伫。",
        "dynasty": "宋",
        "collection_info": null
    },
    {
        "title": "琼花",
        "author": "翁孟寅",
        "content": "春云一片辞天隙，千年万年不收拾。\n化作灵花沧海头，犹对春风怨红日。\n一从污世尘，几度□□腥。\n琼琼抱寸心，乱离常独醒。\n我疑太白散余烈，飞入花心白如雪。\n西北劲气磨不尽，孤根屡枯还再结。\n地祇一笑万蕊香，玄鹤不来空断肠。\n阴云上天白日暗，何时来看春风狂。",
        "dynasty": "宋",
        "collection_info": null
    },
    {
        "title": "夜泊",
        "author": "翁孟寅",
        "content": "夜泊寒沙际，江风起旧愁。\n离情惟怕晚，归梦又逢秋。",
        "dynasty": "宋",
        "collection_info": null
    }
]