[
    {
        "uuid": "836b36318885762be18d42c70f2d9afc",
        "title": "夜宿善权寺追怀陈述古",
        "author": "刘彝",
        "content": "精识世稀及，直道古难有。\n哲人虽云亡，遗德不可朽。\n尝厌石渠游，是邦爰出守。\n浚河纳湖波，股泒活畎亩。\n学宫起城隅，涂人或薪槱。\n既富而教之，薄俗适忠厚。\n矧予平生时，昏弱頼磨揉。\n共探姬孔微，肯出皋稷后。\n醇源浩罔涯，实行靡容苟。\n逝甘老岩阿，寂寞待同叩。\n天乎夺大成，旅兹宜兴阜。\n我来薙荆榛，雨泪滴杯酒。\n恸哭起秋风，落叶纷林薮。\n永怀三益恩，语报乏琼玖。\n愿子生人间，世世为亲友。",
        "dynasty": "宋",
        "collection_info": null
    },
    {
        "uuid": "0cb441b9198dcd344615d994806cf677",
        "title": "悼贤诗",
        "author": "刘彝",
        "content": "良畴十顷接晴烟，曾假过侯救旱年。\n俸麦一车开德济，流民千里荷生全。\n人嗟逝水今亡已，俗感遗风尚泣然。\n独对老僧谈旧事，斜阳春色漫盈川。",
        "dynasty": "宋",
        "collection_info": null
    },
    {
        "uuid": "57f7628cd5950fda672caa1c49e4d6d1",
        "title": "涤虑轩",
        "author": "刘彝",
        "content": "万事本无心，宁容意虑侵。\n方池唯贮月，修竹不栖禽。\n地静饶真趣，风长展梵音。\n有人重税驾，经宿乐幽林。",
        "dynasty": "宋",
        "collection_info": null
    },
    {
        "uuid": "52ad658d800870bcd7a1dafff99f81d4",
        "title": "句",
        "author": "刘彝",
        "content": "仙境自嫌尘俗见，故垂岩溜代珠帘。",
        "dynasty": "宋",
        "collection_info": null
    }
]