[
    {
        "uuid": "f1c4f07f9246086952e15257df01a5a7",
        "title": "金缕曲・贺新郎 怪得梅开早",
        "author": "蔡士裕",
        "content": "怪得梅开早。\n被何人、香罗剪就，天工奇巧。\n茅舍竹篱容不得，移向华堂深悄。\n别一样、风流格调。\n玉质冰姿依然在，算暗中、只欠香频到。\n着些子，更奇妙。\n有时来伴金尊倒。\n几徘徊、认成真后，又还误了。\n费尽东君回护力，空把芳心萦绕。\n竟不解、索他一笑。\n夜月纱窗黄昏后，为爱花、翻被花情恼。\n个恩爱，负多少。",
        "dynasty": "宋",
        "collection_info": null
    },
    {
        "uuid": "926e7d9aa6bb0876ddf10af5195741db",
        "title": "浦湘曲 功名早",
        "author": "蔡士裕",
        "content": "功名早。\n步武青云缭绕。\n斯文近有成效。\n绛纱拍拍春风满，香动一池芹藻。\n瓜期到。\n便勇撤皋比，此去应光耀。\n立登枢要。\n向红叶阶前紫薇阁，管不负年少。",
        "dynasty": "宋",
        "collection_info": null
    },
    {
        "uuid": "ba6d1170e6cbddbf97e67b643938509e",
        "title": "题所藏赵清献公梅花图",
        "author": "蔡士裕",
        "content": "鹅溪白茧光昭回，上写罗浮山南绝壁之寒梅。\n霜台铁面太孤峭，槎牙诘曲可望不可摧。\n我疑华光道人云水绝，为花传神惟有月。\n胸中若无一片冰雪心，焉能写此万古冰雪骨。",
        "dynasty": "宋",
        "collection_info": null
    },
    {
        "uuid": "48462b5998f1b07a5ca133a563534ffe",
        "title": "赠琴士周芝田",
        "author": "蔡士裕",
        "content": "吾诵老韩听颖诗一章，琴中意味深且长。\n纵横变态浩无尽，颖絃韩笔相发扬。\n二贤往矣五百载，俯视六合空茫茫。\n今有芝田嗣颖传宫商，一弹令我喜，再弹令我伤。\n世多善手无善耳，使我百感煎中肠。\n高冈不闻鸣老凤，江湖夜雨啼寒螀。",
        "dynasty": "宋",
        "collection_info": null
    },
    {
        "uuid": "b4911ca2b07015cf69c67960dd7f2834",
        "title": "郊行",
        "author": "蔡士裕",
        "content": "无计远尘嚣，寻幽过野桥。\n风刀削林杪，云带束山腰。\n水抱孤村迥，舟迴断岸遥。\n几时忘俗虑，来此伴渔樵。",
        "dynasty": "宋",
        "collection_info": null
    },
    {
        "uuid": "5627cf6e40dd005341324aac0f1646eb",
        "title": "秋夜宿田家夜久不寐",
        "author": "蔡士裕",
        "content": "凉涵诗魄莹苍旻，散髪吟商月满襟。\n风叶顺行芦叶尾，露华逆上稻花心。\n千山欧子秋声赋，一室希公夜气箴。\n坐待河倾天欲曙，邻翁起汲井桐阴。",
        "dynasty": "宋",
        "collection_info": null
    },
    {
        "uuid": "73e4c43708ebc6bd75ec08f173e0279c",
        "title": "秋日溪上",
        "author": "蔡士裕",
        "content": "萧萧凉意满西洲，缓步搜吟兴颇幽。\n豆叶黄深田病雨，蓼花红浅岸知秋。\n蹁跹影若孤驯鹤，漂泊身如不繫舟。\n自喜浮生只如此，任渠谈笑觅封侯。",
        "dynasty": "宋",
        "collection_info": null
    },
    {
        "uuid": "3f3f9aee7b498ba3c6332f7b0cdd215c",
        "title": "友人远游",
        "author": "蔡士裕",
        "content": "慵为香兰读楚骚，俊游不惮着鞭劳。\n千钧弩底机方彀，百尺楼中气正豪。\n水激鱼龙江月暗，云翻雕鹘海风高。\n相逢要把精神对，应笑狂吟短髪搔。",
        "dynasty": "宋",
        "collection_info": null
    },
    {
        "uuid": "4c72bdc48a7ffede0e8302f636af9392",
        "title": "咏梅",
        "author": "蔡士裕",
        "content": "风饕雪虐大江头，苔藓鳞鳞绾铁虬。\n清绝一枝先百卉，密攒万蕊傲千秋。\n本无烟火尘氛气，洗尽铅华脂粉羞。\n月夜携樽相对饮，恍疑身世在罗浮。",
        "dynasty": "宋",
        "collection_info": null
    }
]