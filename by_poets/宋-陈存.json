[
    {
        "title": "和太师平章魏国贾公遗潜侍郎之作",
        "author": "陈存",
        "content": "先腊催开万玉林，人心悦处即天心。\n山河洞彻重瞳远，宫阙高寒一柱任。\n瑞应崆峒知有日，尘清洄曲在斯今。\n神功变化无留迹，便放阳春捲积阴。",
        "dynasty": "宋",
        "collection_info": null
    },
    {
        "title": "挽赵良淳三首  其一",
        "author": "陈存",
        "content": "日惨天无色，城危岁迫除。\n孤忠元自许，一死不知余。\n束衽全遗体，呼儿受诀书。\n登陴才信宿，肠断正愁予。",
        "dynasty": "宋",
        "collection_info": null
    },
    {
        "title": "挽赵良淳三首  其二",
        "author": "陈存",
        "content": "忠定扶神鼎，安邦不顾身。\n曾孙能致命，属籍岂无人。\n归骨番江上，招魂霅水滨。\n死生均此念，老病泣遗民。",
        "dynasty": "宋",
        "collection_info": null
    },
    {
        "title": "挽赵良淳三首  其三",
        "author": "陈存",
        "content": "慷慨君酬国，奔逃我丧家。\n陆沈同一壑，渊涉眇无涯。\n祈死惟嫌晚，余生只自嗟。\n蒿莱连雉堞，落日噪栖鸦。",
        "dynasty": "宋",
        "collection_info": null
    },
    {
        "title": "句",
        "author": "陈存",
        "content": "云连京国深。",
        "dynasty": "宋",
        "collection_info": null
    }
]