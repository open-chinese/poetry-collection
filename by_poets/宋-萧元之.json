[
    {
        "uuid": "be7bac7624a2c4c42d4d379ffa182891",
        "title": "渡江云 流苏垂翠幰",
        "author": "萧元之",
        "content": "流苏垂翠幰，高低一色，红紫等泥沙。\n香山居士老，柳枝桃叶，飞梗属谁家。\n好音过耳，任啼鸟、怨入芳华。\n心情懒，笔床吟卷，醉墨戏翻鸦。\n堪嗟。\n雕弓快马，敕勒追踪，向夕阳坡下。\n休更忆，青丝络辔，红袖裁纱。\n司空见惯浑如梦。\n笑几回、索苇吹葭。\n山中乐，从渠恣赏莺花。",
        "dynasty": "宋",
        "collection_info": null
    },
    {
        "uuid": "879eb73486aa3e97972e0a193fc7376b",
        "title": "菩萨蛮 断红流水香难觅",
        "author": "萧元之",
        "content": "断红流水香难觅。\n行云一去无踪迹。\n杨柳漫遮阑。\n闲愁付远山。\n玉筝弹未了。\n倚柱人空老。\n青子摘来酸。\n酸心有几般。",
        "dynasty": "宋",
        "collection_info": null
    },
    {
        "uuid": "aa43a6bba4e5cd69f98fa1d3f5e01f44",
        "title": "水龙吟 人生何必求名",
        "author": "萧元之",
        "content": "人生何必求名，身闲便是名高处。\n卧云衣袂，何因自染，修涂尘土。\n世路羊肠，人情狙赋，翻云覆雨。\n把从前旧梦，倚阑重省，休更错、添笺注。\n况是吾庐江上，也抵得、封侯千户。\n高眠闲听，邻舟渔唱，倚阑农语。\n休望当年，溪边俱载，隆中三顾。\n怕群鸥微觉，见人欲起，背人飞去。",
        "dynasty": "宋",
        "collection_info": null
    },
    {
        "uuid": "a4f2125c8c98a3e9bb1a8fa95aef7c3f",
        "title": "塞马歌答杨侍郎",
        "author": "萧元之",
        "content": "侍郎赠我六尺騟，矫矫龙性天骨殊。\n四蹄铁立目电闪，此其壮志畏长驱。\n牵来细观问厮养，何物有此权奇状。\n为言此是古孙龙，往往得之沙塞上。\n森张雾鬣碨礌鬉，萧稍骏尾摇朔风。\n冰河蹙裂蹄甲锐，竹批两耳双方瞳。\n向时淮西屡战胜，曾驮猛士敲金镫。\n帐前欲得不敢言，空悬宝珠光照乘。\n我有百发落雁鈚，前年引满射赤眉。\n功成万死不见赏，归骑馿子吟楚词。\n浮沈不作飞腾梦，感公赠我意勤重。\n旋蒙皋比作鞍鞯，更染青丝结缰鞚。\n祗今中原狐兔鸣，黄沙莽莽白骨腥。\n愿公急起扫欃枪，百万勋业一旦成。\n我当乘此载前旌，男儿报义要轻生。",
        "dynasty": "宋",
        "collection_info": null
    },
    {
        "uuid": "602b7575390be0555370e31664f0a520",
        "title": "送郡守张宗丞  其一",
        "author": "萧元之",
        "content": "淮汉秋风起，边声不可听。\n九重选良牧，内地着郎星。\n土沃桑麻长，城荒草树青。\n民居多近水，一一是江亭。",
        "dynasty": "宋",
        "collection_info": null
    },
    {
        "uuid": "f010b662c476fbc26b9fce665123ce34",
        "title": "送郡守张宗丞  其二",
        "author": "萧元之",
        "content": "泪落乡邦事，民痍久未瘳。\n官收随亩券，人上运粮舟。\n寇起征方急，年饥籴未休。\n更闻来取楮，何以应需求。",
        "dynasty": "宋",
        "collection_info": null
    },
    {
        "uuid": "b8937df7f5ff5f3370066581275e6413",
        "title": "送郡守张宗丞  其三",
        "author": "萧元之",
        "content": "本是诗书种，躬耕寂寞滨。\n倾家市鞍马，捐命犯风尘。\n幕府差功级，京华困旅贫。\n不如归去好，依旧号诗人。",
        "dynasty": "宋",
        "collection_info": null
    },
    {
        "uuid": "eff2cff1f91f91b785330144d8cfd0d4",
        "title": "送季庸奉祠归里",
        "author": "萧元之",
        "content": "昭代昌文化，无人叹陆沈。\n诸公自才杰，吾道正山林。\n紫盖三年绿，沧波万里心。\n长安岂无路，尘起污瑶簪。",
        "dynasty": "宋",
        "collection_info": null
    },
    {
        "uuid": "c3fc94f1786e99af84f063d73293f96e",
        "title": "别赵李曹  其一",
        "author": "萧元之",
        "content": "莲幕皆佳士，如君淡素何。\n圄空公事少，官满荐书多。\n忧国关丰歉，筹边定战和。\n艰难别知己，吾道欲沧波。",
        "dynasty": "宋",
        "collection_info": null
    },
    {
        "uuid": "d1814df1a51df3367caaf10f2b12c87a",
        "title": "别赵李曹  其二",
        "author": "萧元之",
        "content": "相别日虽浅，相期意独深。\n那知成远别，何以慰孤吟。\n旅鴈芦花浦，啼猿枫树林。\n明朝应此念，把酒亦愁心。",
        "dynasty": "宋",
        "collection_info": null
    },
    {
        "uuid": "4975cd75d3e70ae2beacac76688b22d2",
        "title": "闻德音入蜀",
        "author": "萧元之",
        "content": "蜀山万里外，圣主得遥闻。\n归使愁无路，遗黎泣见君。\n千年文物郡，百战虎狼羣。\n才退惭司马，无因写檄文。",
        "dynasty": "宋",
        "collection_info": null
    },
    {
        "uuid": "df248bbb62b25bfd2bf30c56fe9ec45a",
        "title": "行子",
        "author": "萧元之",
        "content": "行子家何处，征帆楚岸开。\n沧江还几曲，白鸟忽双来。\n别酒寒衝醒，轻舟浪打回。\n孤怀正牢落，更听暮猿哀。",
        "dynasty": "宋",
        "collection_info": null
    },
    {
        "uuid": "824483260254627a07e53106e468b4e3",
        "title": "立春日大雪作代简招友",
        "author": "萧元之",
        "content": "山意久辞腊，林根冻未消。\n清尊如有待，白髮正无聊。\n岁去梅花在，春初柳絮飘。\n同吟二三子，折简可能招。",
        "dynasty": "宋",
        "collection_info": null
    },
    {
        "uuid": "1f22f1b6165eaf281190b778ce5b6764",
        "title": "西山道中",
        "author": "萧元之",
        "content": "省得离家日，秋风吹我衣。\n客吟诗句赠，儿问几时归。\n独宿孤村馆，长怀旧竹扉。\n羁愁不堪触，山雨暗斜晖。",
        "dynasty": "宋",
        "collection_info": null
    },
    {
        "uuid": "a5db4f75b7385c2964e4fb2ccffc455b",
        "title": "清明省扫归舟陆相半",
        "author": "萧元之",
        "content": "一径险仍修，沿溪去未休。\n薜萝春暗树，杨柳暮遮楼。\n荡桨渔舟驶，寒钟僧寺幽。\n倚篷赊浊酒，犹可洗诗愁。",
        "dynasty": "宋",
        "collection_info": null
    },
    {
        "uuid": "ac18c11de79ac2747511f4f01330ed0a",
        "title": "伤卢长史居",
        "author": "萧元之",
        "content": "昔年传得文标集，每对青灯一起予。\n偶访袁人寻古事，旧时居处已民居。",
        "dynasty": "宋",
        "collection_info": null
    },
    {
        "uuid": "03cf0d0c93577c39685708cfad1b5515",
        "title": "还西里所居  其一",
        "author": "萧元之",
        "content": "长恐山林计未成，可能俯仰羡公卿。\n鹤闲不受云拘束，梅冷惟堪雪主盟。",
        "dynasty": "宋",
        "collection_info": null
    },
    {
        "uuid": "3addd80e54d70cd78c45155370a6b1bb",
        "title": "还西里所居  其二",
        "author": "萧元之",
        "content": "北阙无书休悔出，东皋有秫可归耕。\n镜容渐改惊非昔，犹喜傍人唤后生。",
        "dynasty": "宋",
        "collection_info": null
    },
    {
        "uuid": "4430b548b3aa4d94aa4fa9a80ec834f6",
        "title": "南浦泊舟",
        "author": "萧元之",
        "content": "重来江阁俯沧流，一带西山万古愁。\n渔叟不知来客意，径移船过北沙头。",
        "dynasty": "宋",
        "collection_info": null
    },
    {
        "uuid": "7bcabacdb34805c5589c9ba2be4fb974",
        "title": "与程右史论诗道",
        "author": "萧元之",
        "content": "我尝论诗始，其道最希夷。\n神工裂浑沌，声音相雄雌。\n物理何鉅细，人性无妍媸。\n当其天真发，各鸣志所之。\n斯民朴未散，粹如玉不疵。\n老穉壤衢日，君臣赓歌时。\n下逮雅颂作，间列民风熙。\n怡愉且密勿，和厚无浇漓。\n固经圣人择，要匪古义亏。\n屈宋变赋体，苏李五字诗。\n七字追迅电，陶谢萦寒漪。\n虽各骋逸思，犹如观尊彜。\n但有奇古意，了非斧凿姿。\n伤心玉台后，巧丽争纷披。\n雕锼以为工，叫噪以为奇。\n诗乃一技尔，那復古道为。\n有唐李与杜，切切哀其衰。\n稍欲復古作，便觉骚些遗。\n后人好异论，咸酸各行私。\n白以诡见斥，甫以朴见嗤。\n那知托奥妙，中有真趣怡。\n昧昧作者流，行行信且疑。\n我尝任胸臆，谓自唐无诗。\n山川或登览，朋友或聚离。\n颇以悲喜意，吐作蹇復辞。\n岂有肩古作，聊欲支倾欹。\n子云不可待，赏者又復谁。\n所以拜坛下，傥令佐鼓旗。\n庶几皇甫谧，犹能知左思。",
        "dynasty": "宋",
        "collection_info": null
    },
    {
        "uuid": "e3326845fdebca5330c5e571f3a9d00c",
        "title": "偶成  其一",
        "author": "萧元之",
        "content": "抛却沧江事远游，独携弓剑上边头。\n群胡忽遁阴山北，欲渡河冰不自由。",
        "dynasty": "宋",
        "collection_info": null
    },
    {
        "uuid": "a5cf546660aa98dce5ed5e88a64baa7a",
        "title": "偶成  其二",
        "author": "萧元之",
        "content": "少年鞍马疾如飞，卖尽儒衣买战衣。\n老去不知筋力减，夜阑犹梦解重围。",
        "dynasty": "宋",
        "collection_info": null
    }
]