[
    {
        "title": "如梦令 日日酒围花阵",
        "author": "赵崇嶓",
        "content": "日日酒围花阵。\n画阁红楼相近。\n残月醉归来，长是雨羞云困。\n低问。\n低问。\n独自绣帏睡稳。",
        "dynasty": "宋",
        "collection_info": null
    },
    {
        "title": "如梦令 窗外燕娇莺妒",
        "author": "赵崇嶓",
        "content": "窗外燕娇莺妒。\n窗下梦魂无据。\n梦好却频惊，不到彩云深处。\n无绪。\n无绪。\n红重一帘花雨。",
        "dynasty": "宋",
        "collection_info": null
    },
    {
        "title": "更漏子 玉搔头",
        "author": "赵崇嶓",
        "content": "玉搔头，金约臂。\n娇重不胜残醉。\n留粉黛，晕胭脂。\n浅寒生玉肌。\n待归来，浑未准。\n疑杀那回书信。\n春又好，思无穷。\n卷帘花露浓。",
        "dynasty": "宋",
        "collection_info": null
    },
    {
        "title": "谒金门 春尚浅",
        "author": "赵崇嶓",
        "content": "春尚浅。\n江上柳梢风软。\n销尽玉梅春不管。\n冷香和梦远。\n脉脉绿窗新怨。\n花胜无心重翦。\n帘押护香闲不卷。\n卷帘芳事遍。",
        "dynasty": "宋",
        "collection_info": null
    },
    {
        "title": "谒金门 春意泄",
        "author": "赵崇嶓",
        "content": "春意泄。\n香重一枝梅雪。\n寒透玉壶冰暗结。\n玉奴情更劣。\n似语还羞奇绝。\n妒白怜红时节。\n酒力未醒双眼缬。\n一帘风弄月。",
        "dynasty": "宋",
        "collection_info": null
    },
    {
        "title": "谒金门 晴意早",
        "author": "赵崇嶓",
        "content": "晴意早。\n帘外数声啼鸟。\n有约不来春梦杳。\n琐窗微弄晓。\n江上残梅未扫。\n叶底芳桃红小。\n天远断云尘不到。\n过春还草草。",
        "dynasty": "宋",
        "collection_info": null
    },
    {
        "title": "谒金门 春意薄",
        "author": "赵崇嶓",
        "content": "春意薄。\n江上晚来风恶。\n帘外海棠花半落。\n睡深浑未觉。\n梦想当年行乐。\n新恨暗添金鹊。\n写就金笺无处托。\n去鸿天一角。",
        "dynasty": "宋",
        "collection_info": null
    },
    {
        "title": "清平乐 莺歌蝶舞",
        "author": "赵崇嶓",
        "content": "莺歌蝶舞。\n池馆春多处。\n满架花云留不住。\n散作一川香雨。\n相思夜夜情悰。\n青衫泪满啼红。\n料想故园桃李，也应怨月愁风。",
        "dynasty": "宋",
        "collection_info": null
    },
    {
        "title": "清平乐 妒红欺绿",
        "author": "赵崇嶓",
        "content": "妒红欺绿。\n轻浪潮温玉。\n鸾袖卷香金□□。\n娇怯未消寒粟。\n锦衾初罢承欢。\n宿妆微褪香弯。\n醉眼乍松还困，断云犹绕巫山。",
        "dynasty": "宋",
        "collection_info": null
    },
    {
        "title": "南柯子・南歌子 丝发风轻掠",
        "author": "赵崇嶓",
        "content": "丝发风轻掠，酥胸冷不侵。\n背人小立卸瑶簪。\n一缕柔情、系得几人心。\n曲槛花方蓓，荷桥柳未阴。\n红羞绿困不能禁。\n恼乱东风、无计等春深。",
        "dynasty": "宋",
        "collection_info": null
    },
    {
        "title": "南柯子・南歌子 掩笑轻抬袖",
        "author": "赵崇嶓",
        "content": "掩笑轻抬袖，慵妆浅画眉。\n嫩晴帘箔玉梅飞。\n门外寒轻、疏柳趁黄时。\n绾带香罗结，交叉绿玉枝。\n看看又误踏青期。\n倚遍栏干、心事只春知。",
        "dynasty": "宋",
        "collection_info": null
    },
    {
        "title": "望海潮 轻云过雨",
        "author": "赵崇嶓",
        "content": "轻云过雨，炎晖初减，楼台片片馀霞。\n曲径通幽，小阑斜护，水天薄暮人家。\n暝色趣归鸦，竹风交立玉，清透窗纱。\n断岸涟漪，乱萍芳苇绕烟沙。\n依稀画艇莲娃。\n掩鲛绡微沁，急桨咿哑。\n香雾霏微，冷光摇曳，娅红深映低花。\n天际玉钩斜。\n矶边菱唱答，惊断鸣蛙。\n满棹白苹归去，幽兴绕天涯。",
        "dynasty": "宋",
        "collection_info": null
    },
    {
        "title": "沁园春 紫陌芳尘",
        "author": "赵崇嶓",
        "content": "紫陌芳尘，烟缕收寒，雨丝过云。\n羡交阴桃叶，窗前曲槛，认巢燕子，柳底朱门。\n回首年时，雾鬟风袖，袅袅娉娉娇上春。\n逢迎处，尽芳华缱绻，玉佩殷勤。\n谁知此际销魂。\n漫隐约人前笑语温。\n记掌中纤细，真成一梦，花时怨忆，应为双文。\n载酒心情，教眉诗句，空悔风流曾误人。\n凭谁去，待寄将恨事，两处平分。",
        "dynasty": "宋",
        "collection_info": null
    },
    {
        "title": "摸鱼儿 卷珠帘、几番花信",
        "author": "赵崇嶓",
        "content": "卷珠帘、几番花信。\n轻寒犹自成阵。\n一年芳事如朝梦，容易绿深红褪。\n寒食近。\n惟自有、断肠垂柳禁春困。\n琐窗深静。\n悄叠损缕衣，凝尘暗掩，金斗熨清润。\n章台恨。\n准拟芳期未稳。\n旧游细把重忖。\n鉴鸾钗凤平分久，留取年时心印。\n谁与问。\n待试写花笺，密寄教郎认。\n妒香怜粉。\n欲写却还羞，轻颦浅叹，字字揽方寸。",
        "dynasty": "宋",
        "collection_info": null
    },
    {
        "title": "过秦楼 隐枕轻潮",
        "author": "赵崇嶓",
        "content": "隐枕轻潮，拂尘疏雨，幽梦似真还断。\n莺雏燕婉，依约年时，花下试翻歌扇。\n憔悴鬓怯春寒，慢掠轻丝，柳风如箭。\n甚阳台渺邈，行云无准，楚天空远。\n应唤觉、当日琴心，祗今诗思，惆怅客衣尘染。\n钗留股玉，袜袭钩罗，荏苒腻寒香变。\n问讯多情，别后笑巧颦娇，对谁长倩。\n但晚来江上，眼迷心想，越山两点。",
        "dynasty": "宋",
        "collection_info": null
    },
    {
        "title": "归朝欢 翠羽低飞帘半揭",
        "author": "赵崇嶓",
        "content": "翠羽低飞帘半揭。\n宝簟牙床凉似雪。\n窗虚云母澹无风，隔墙花动黄昏月。\n玉钗鸾坠发。\n盈盈白露侵罗袜。\n记逢迎，鸿惊燕婉，灯影弄明灭。\n蜀雨巫云愁断绝。\n罗带同心留绾结。\n交枝红豆雨中看，为君滴尽相思血。\n染衣香未歇。\n夜阑天净魂飞越。\n正销凝，一庭秋意，烟水浸空阔。",
        "dynasty": "宋",
        "collection_info": null
    },
    {
        "title": "恋绣衾 江烟如雾水满汀",
        "author": "赵崇嶓",
        "content": "江烟如雾水满汀。\n早梅花、偏占浅清。\n倚翠竹、寒无力，想潇湘、斜日暮云。\n几回梦断阳春面，问百花、犹隔几尘。\n趁月夜、霜风峭，约彩鸾、同载玉笙。",
        "dynasty": "宋",
        "collection_info": null
    },
    {
        "title": "蝶恋花 一翦微寒禁翠袂",
        "author": "赵崇嶓",
        "content": "一翦微寒禁翠袂。\n花下重开，旧燕添新垒。\n风旋落红香币地。\n海棠枝上莺飞起。\n薄雾笼春天欲醉。\n碧草澄波，的的情如水。\n料想红楼挑锦字。\n轻云淡月人憔悴。",
        "dynasty": "宋",
        "collection_info": null
    },
    {
        "title": "菩萨蛮 桃花相向东风笑",
        "author": "赵崇嶓",
        "content": "桃花相向东风笑。\n桃花忍放东风老。\n细草碧如烟。\n薄寒轻暖天。\n折钗鸾作股。\n镜里参差舞。\n破碎玉连环。\n卷帘春睡残。",
        "dynasty": "宋",
        "collection_info": null
    },
    {
        "title": "金明池 桂海云蒸",
        "author": "赵崇嶓",
        "content": "桂海云蒸，瘴山雾暖，片雪何曾到地。\n羡长日、岛仙清暑，自学得、剪冰裁□。\n把岁寒、五出工夫，别妆点熏风，尽成清致。\n尽虹雨翻晴，暮霞焦土，一种凄凉如洗。\n酝藉丰标浑无比。\n应似惜、潇湘蕙疏兰弃。\n纵未入、众芳题品，终自倚、一涯风味。\n待等闲、留取遗芬，伴檐匐芳菲，蔷薇清泚。\n看佩贯胡绳，心灰宝燎，到了未输兰蕙。",
        "dynasty": "宋",
        "collection_info": null
    },
    {
        "title": "忆昔一首",
        "author": "赵崇嶓",
        "content": "忆昔城南会，佩马轻春风。\n芳华感人心，折赠以为容。\n俯仰一相失，去若南飞鸿。\n青青女萝衣，蔚蔚石上松。\n岁寒无夕秀，安得长相从。\n愿为日月光，落君怀袖中。\n三五如循环，千里宛可同。",
        "dynasty": "宋",
        "collection_info": null
    },
    {
        "title": "题弹枭",
        "author": "赵崇嶓",
        "content": "弹枭莫弹鹤，惜此孤飞翰。\n鹤举即千里，渺在青云端。\n弹之固无益，瘦不充君盘。\n却恐梧桐枝，无復栖凤鸾。",
        "dynasty": "宋",
        "collection_info": null
    },
    {
        "title": "拟人生不满百",
        "author": "赵崇嶓",
        "content": "人生不满百，譬如朝露晞。\n白日入虞渊，胡不秉烛嬉。\n大耋嗟晷短，多忧亦奚为。\n君看玄庐道，輀车无停时。\n伺晨当及旦，佳会当及期。",
        "dynasty": "宋",
        "collection_info": null
    },
    {
        "title": "故人",
        "author": "赵崇嶓",
        "content": "故人西南风，遗我一束诗。\n长哦结幽想，慌惚若见之。\n游云霭层霄，聚散安可期。\n虚空闻妙音，意重千金赀。\n相思若行月，一夕天之涯。\n闲窗穿梦魂，碧草春离离。",
        "dynasty": "宋",
        "collection_info": null
    },
    {
        "title": "美人貌如花",
        "author": "赵崇嶓",
        "content": "美人貌如花，独立古道边。\n芳年抱幽思，艷裔春风前。\n春风固无情，桃李终欲言。\n不剪红豆枝，相思独悬悬。",
        "dynasty": "宋",
        "collection_info": null
    },
    {
        "title": "适趣",
        "author": "赵崇嶓",
        "content": "赋资在山林，适趣非任放。\n干坤入我牖，得此一昭旷。\n雨露日以深，禾黍日以长。\n妻儿喜相谓，一饱知可望。\n饭蔬适我愿，此意应勿爽。",
        "dynasty": "宋",
        "collection_info": null
    },
    {
        "title": "反輓歌二首  其一",
        "author": "赵崇嶓",
        "content": "生人送死人，哀哀泪如霰。\n生人阅寒暑，冉冉亦如电。\n来去递相送，展转不可见。\n丘樊谨封殖，陵谷犹有变。\n万古长如斯，何庸致深辩。",
        "dynasty": "宋",
        "collection_info": null
    },
    {
        "title": "反輓歌二首  其二",
        "author": "赵崇嶓",
        "content": "死生虽异涂，昭晰本一理。\n崦嵫落圆景，一诀非永逝。\n达人随元化，生死一剧耳。\n生生常痴冥，安知非真死。\n死当安吾归，生当适吾意。",
        "dynasty": "宋",
        "collection_info": null
    },
    {
        "title": "用看云体",
        "author": "赵崇嶓",
        "content": "上有悬石崖，下有滑石道。\n中有观空人，容颜半枯槁。\n坐息穷年岁，抱此希世宝。\n虽然欠奇俊，尘翳已一扫。\n或云大道初，不剩亦不少。\n用力勤修为，苦辛坐中老。\n新州有樵人，此意极了了。",
        "dynasty": "宋",
        "collection_info": null
    },
    {
        "title": "秾华",
        "author": "赵崇嶓",
        "content": "秾华侈春艷，松柏凌霜雪。\n芳时若转盼，万族畏销歇。\n人生金石交，所贵在黄髮。\n同衾异寒燠，抱藴应未察。\n贫贱张与陈，利达胡与越。\n安得皎洁心，长年似明月。",
        "dynasty": "宋",
        "collection_info": null
    },
    {
        "title": "野马",
        "author": "赵崇嶓",
        "content": "野马纷驱驰，竞此光一隙。\n世事若颔髭，朝摘暮还出。\n惟应壮与老，冉冉如过客。\n岁寒山上松，稍稍见其实。",
        "dynasty": "宋",
        "collection_info": null
    },
    {
        "title": "咏竹生花",
        "author": "赵崇嶓",
        "content": "竹老方作花，清气应自结。\n结实成琅玕，中心抱冰雪。\n世人弗肯食，欲献终不屑。\n凤凰在高冈，音响方节节。",
        "dynasty": "宋",
        "collection_info": null
    },
    {
        "title": "失题",
        "author": "赵崇嶓",
        "content": "云台会功臣，际会若风虎。\n独有严子陵，垂竿富春渚。\n相求对幽藐，相知有平素。\n吾寝惟吾真，君意应勿忤。\n归来拂苔石，整我竿上缕。\n煌煌道义间，足以照今古。",
        "dynasty": "宋",
        "collection_info": null
    },
    {
        "title": "春日",
        "author": "赵崇嶓",
        "content": "勾芒畅生意，惠风改繁霜。\n日月天清明，桃李春辉光。\n庶情悉萌达，众羽同飞翔。\n乘时各有适，皡皡齐康庄。\n山人感物化，欣惬殊未央。\n回视元气初，万端一微茫。\n我欲观其微，因之问鸿荒。",
        "dynasty": "宋",
        "collection_info": null
    },
    {
        "title": "田家",
        "author": "赵崇嶓",
        "content": "方春事锄犂，晚节多黍稌。\n鸡豚乐丰岁，一饱轻万事。\n少长情熙熙，呼唤相尔汝。\n虽无礼节拘，气象应近古。\n先进不可期，无怀在农圃。",
        "dynasty": "宋",
        "collection_info": null
    },
    {
        "title": "一莲",
        "author": "赵崇嶓",
        "content": "一莲瓶中枯，一莲池中子。\n结子心虽苦，而犹胜枯死。\n赏心一日期，讵非得生理。\n君看千岁樗，荒郊永沦弃。",
        "dynasty": "宋",
        "collection_info": null
    },
    {
        "title": "饮少",
        "author": "赵崇嶓",
        "content": "平生不善饮，饮少醉已极。\n恨不如渊明，陶陶少虚日。\n桑嵫无停景，寸晷足可惜。\n今人与古人，展转不相识。\n孰能制颓龄，扰扰竟何益。",
        "dynasty": "宋",
        "collection_info": null
    },
    {
        "title": "白莲",
        "author": "赵崇嶓",
        "content": "池上白莲花，秋风洗香雪。\n坐令红黛皆尘俗，一种凄凉不堪折。\n微波脉脉露光漙，姑射仙人步烟月。",
        "dynasty": "宋",
        "collection_info": null
    },
    {
        "title": "征妇怨",
        "author": "赵崇嶓",
        "content": "梧桐叶叶生凉秋，燕山早寒已知遒。\n则则力力叹不休，堂前月光使人愁。\n停针罢线泪沾裳，朔风渐高天雨霜。\n妾忧欲死幸未死，未死犹堪寄衣去。",
        "dynasty": "宋",
        "collection_info": null
    },
    {
        "title": "皎皎",
        "author": "赵崇嶓",
        "content": "皎皎白玉堂，有女白于玉。\n门前车马任西东，门裏苔痕四时绿。\n春风撩乱飞伯劳，樱桃花重红夭夭。\n夜深扑落金剪刀，乌龙睡稳蟾蜍高。",
        "dynasty": "宋",
        "collection_info": null
    },
    {
        "title": "代赠",
        "author": "赵崇嶓",
        "content": "双绾玉钗垂，相逢暗敛眉。\n红潮初上脸，未语两心知。\n罗袜凌波拂暗尘，露桃烟柳不胜春。\n珊瑚枝下重相见，曾是鸳鸯梦裏人。",
        "dynasty": "宋",
        "collection_info": null
    },
    {
        "title": "高楼曲",
        "author": "赵崇嶓",
        "content": "高楼漠漠东风尘，花鬚落溪生绿云。\n艷歌美酒消好春，千金难解青娥颦。\n燕鶑语言凤凰意，画空不成天似水。\n潮红晕脸浓蛾低，门前采蘩春正迟。",
        "dynasty": "宋",
        "collection_info": null
    },
    {
        "title": "进酒行",
        "author": "赵崇嶓",
        "content": "玉槽夜压葡萄碧，石溜寒泉响凌历。\n水精壶中澄琥珀，醉呼酒星下瑶席。\n小鬟春风花满头，堂堂一曲真珠喉。\n六国三朝春江流，眼花落井消千愁。",
        "dynasty": "宋",
        "collection_info": null
    },
    {
        "title": "难忘曲",
        "author": "赵崇嶓",
        "content": "弱花低绣槛，月满绿杨津。\n一笑领深意，过于三月春。\n樽前停妙舞，堂上设华裀。\n上客不须醉，相将夜向晨。",
        "dynasty": "宋",
        "collection_info": null
    },
    {
        "title": "幽居",
        "author": "赵崇嶓",
        "content": "不作无舆叹，幽居体自胖。\n能贫蔬食足，投老敝裘安。\n浊酒融春意，青灯话岁寒。\n外头无限事，忙杀不相干。",
        "dynasty": "宋",
        "collection_info": null
    },
    {
        "title": "识得",
        "author": "赵崇嶓",
        "content": "识得聱牙字，三生拙未除。\n闲居两疏传，余事二王书。\n老任衣冠古，贫从俎豆疎。\n农人适相告，早晚出犂锄。",
        "dynasty": "宋",
        "collection_info": null
    },
    {
        "title": "翠云寺",
        "author": "赵崇嶓",
        "content": "杖屦入云端，天空眼力宽。\n地因山气湿，窗带瀑声寒。\n隠几俗氛远，捲帘僧梦残。\n相逢隠沦者，妙语亦翻澜。",
        "dynasty": "宋",
        "collection_info": null
    },
    {
        "title": "汉地",
        "author": "赵崇嶓",
        "content": "汉地文书密，胡天岁月深。\n但高苏武节，不察李陵心。\n过鴈西风急，荒台朔气沉。\n同生不同恨，万里一霑襟。",
        "dynasty": "宋",
        "collection_info": null
    },
    {
        "title": "地僻",
        "author": "赵崇嶓",
        "content": "地僻逢迎少，吾生信杳冥。\n清谈养生论，兀坐太玄经。\n性拙贫逾乐，神清梦数灵。\n亭亭岁寒友，相对眼终青。",
        "dynasty": "宋",
        "collection_info": null
    },
    {
        "title": "咫尺",
        "author": "赵崇嶓",
        "content": "咫尺越山海，其如千里何。\n祗应怜命薄，不道赋情多。\n坠绾交枝玉，纤围百迭罗。\n清宵无限思，枕席起微波。",
        "dynasty": "宋",
        "collection_info": null
    },
    {
        "title": "腊月",
        "author": "赵崇嶓",
        "content": "腊月二十五，人家祓旧年。\n山人无可祷，睡着不知天。",
        "dynasty": "宋",
        "collection_info": null
    },
    {
        "title": "窗前",
        "author": "赵崇嶓",
        "content": "窗前寻丈地，种得一株梅。\n明月清风我，红尘不復来。",
        "dynasty": "宋",
        "collection_info": null
    },
    {
        "title": "失题",
        "author": "赵崇嶓",
        "content": "白玉谁家郎，红粉何处女。\n秀色总堪怜，春风密相许。",
        "dynasty": "宋",
        "collection_info": null
    },
    {
        "title": "幽意",
        "author": "赵崇嶓",
        "content": "开帘野水声，倚杖青山色。\n幽意在人间，人间不相识。",
        "dynasty": "宋",
        "collection_info": null
    },
    {
        "title": "春朝偶书",
        "author": "赵崇嶓",
        "content": "一夕春归桃李根，清寒犹勒艷阳魂。\n雪霜雨露年年事，惟有梅花地位尊。",
        "dynasty": "宋",
        "collection_info": null
    },
    {
        "title": "淮河水",
        "author": "赵崇嶓",
        "content": "秋风淮水白苍茫，中有英雄泪几行。\n流到海门流不去，会随潮汐过钱塘。",
        "dynasty": "宋",
        "collection_info": null
    },
    {
        "title": "天宝禁中",
        "author": "赵崇嶓",
        "content": "外庭班退寿王归，别有骄儿侍禁闱。\n解事老奴宁及远，君恩如许政忘机。",
        "dynasty": "宋",
        "collection_info": null
    },
    {
        "title": "广寒宫",
        "author": "赵崇嶓",
        "content": "碧海沉沉桂殿幽，满天风露四时秋。\n寒宫白兔参差老，一种凄凉各自愁。",
        "dynasty": "宋",
        "collection_info": null
    },
    {
        "title": "临汝道中",
        "author": "赵崇嶓",
        "content": "野水平田稻正青，肩舆轧轧趁新晴。\n髼头奴子无拘束，牛背醉眠歌太平。",
        "dynasty": "宋",
        "collection_info": null
    },
    {
        "title": "送还吴山稿",
        "author": "赵崇嶓",
        "content": "万卷文书一幅巾，不将风鑑落埃尘。\n桂花未绿槐花谢，独佩江蓠有几人。",
        "dynasty": "宋",
        "collection_info": null
    },
    {
        "title": "移梅",
        "author": "赵崇嶓",
        "content": "邻家争乞丽春栽，玉手轻分带月培。\n窗下老翁迂入骨，清斋三日为移梅。",
        "dynasty": "宋",
        "collection_info": null
    },
    {
        "title": "痴猫",
        "author": "赵崇嶓",
        "content": "爱汝斒斓任汝痴，了无杀意上鬚眉。\n通宵鼠子喧人睡，政尔相忘也大奇。",
        "dynasty": "宋",
        "collection_info": null
    },
    {
        "title": "醉起",
        "author": "赵崇嶓",
        "content": "醉起西窗日欲斜，新烟初试雨前茶。\n川原春意无聊頼，开尽桐花到柿花。",
        "dynasty": "宋",
        "collection_info": null
    },
    {
        "title": "幽斋",
        "author": "赵崇嶓",
        "content": "幽斋宜清復宜温，高卧腾腾百不闻。\n赢得神安无梦事，从教黄叶夜纷纷。",
        "dynasty": "宋",
        "collection_info": null
    },
    {
        "title": "大廷",
        "author": "赵崇嶓",
        "content": "大廷新革晋春秋，王气宁知在荻洲。\n泉下髯参心独快，不教司马恨枋头。",
        "dynasty": "宋",
        "collection_info": null
    },
    {
        "title": "有感",
        "author": "赵崇嶓",
        "content": "舞罢歌停岁月深，当时胜蹟尽销沉。\n飞云捲雨人争赏，留得佳名尚到今。",
        "dynasty": "宋",
        "collection_info": null
    },
    {
        "title": "倚楼",
        "author": "赵崇嶓",
        "content": "平楚连天独倚楼，楼头日日望行舟。\n相思飞尽梅花雪，江上晴云片片愁。",
        "dynasty": "宋",
        "collection_info": null
    },
    {
        "title": "田家",
        "author": "赵崇嶓",
        "content": "鸡豚白酒乐丰年，饱即高眠不问天。\n少长有恩相尔汝，淳风应似伏羲前。",
        "dynasty": "宋",
        "collection_info": null
    },
    {
        "title": "西施捧心图",
        "author": "赵崇嶓",
        "content": "吴苑风光越水春，两山眉裏笑颦分。\n腹心别有堪忧处，狂杀君王藐不闻。",
        "dynasty": "宋",
        "collection_info": null
    },
    {
        "title": "晚立",
        "author": "赵崇嶓",
        "content": "古径苔深昼掩关，外头尘土不曾闲。\n雨晴天气明如镜，静倚孤松看远山。",
        "dynasty": "宋",
        "collection_info": null
    },
    {
        "title": "独立",
        "author": "赵崇嶓",
        "content": "片云收雨入西山，望极苍茫杳霭间。\n荡荡太虚无一事，祗应日月不曾闲。",
        "dynasty": "宋",
        "collection_info": null
    },
    {
        "title": "谯楼",
        "author": "赵崇嶓",
        "content": "霜满谯楼报五更，道人睡稳几曾听。\n金街应有朝天客，佩马禁寒望晓星。",
        "dynasty": "宋",
        "collection_info": null
    },
    {
        "title": "小窗",
        "author": "赵崇嶓",
        "content": "小窗风定曲肱眠，骨冷魂清梦易圆。\n蝴蝶不飞花自落，海棠枝下月娟娟。",
        "dynasty": "宋",
        "collection_info": null
    },
    {
        "title": "小窗对客",
        "author": "赵崇嶓",
        "content": "纸帐梅花自一真，小窗对语坐无裀。\n诗家供给惟风月，病与诗疏始觉贫。",
        "dynasty": "宋",
        "collection_info": null
    },
    {
        "title": "元日云安道",
        "author": "赵崇嶓",
        "content": "元日度巴云，时逢朐䏰人。\n野梅空自落，山鸟暗知春。\n不醉新年酒，徒悲异域身。\n无穷倦行意，亭柳漫风尘。",
        "dynasty": "宋",
        "collection_info": null
    },
    {
        "title": "立春夜宿西充山驿闻雪",
        "author": "赵崇嶓",
        "content": "独宿西充馆，云雰洒竹关。\n薄寒生永夜，乱响度空山。\n残月犹共白，春风相与还。\n一枝梅未寄，归梦越巴蛮。",
        "dynasty": "宋",
        "collection_info": null
    },
    {
        "title": "立春日舟次藕池阻雪有怀",
        "author": "赵崇嶓",
        "content": "楚泽多芳草，春风昨夜生。\n空江寒欲冻，乱雪洒无声。\n独坐孤舟稳，能忘万里情。\n手持新岁酒，空绕落梅行。",
        "dynasty": "宋",
        "collection_info": null
    },
    {
        "title": "立春后三日山行喜雨",
        "author": "赵崇嶓",
        "content": "穷冬阳为沴，旱气蒸黄埃。\n春风三夜动，春雨随风来。\n万类萌甲喜，愁人生意开。\n我行竟何事，欣尔登崔嵬。",
        "dynasty": "宋",
        "collection_info": null
    },
    {
        "title": "寒食雨晴书事",
        "author": "赵崇嶓",
        "content": "如何夜来雨，欲妬清明天。\n皎皎日华晓，千门罗管絃。\n风吹绮襦艷，深入杨柳烟。\n我与君子意，归心皆浩然。",
        "dynasty": "宋",
        "collection_info": null
    },
    {
        "title": "寅卯二年八月十五夜皆不见月",
        "author": "赵崇嶓",
        "content": "万里不自照，清光随雨休。\n可堪幽魄死，还似去年秋。\n有笛悲遥夜，无人在远楼。\n共谁高枕卧，相与梦沧洲。",
        "dynasty": "宋",
        "collection_info": null
    },
    {
        "title": "除日万州临江亭",
        "author": "赵崇嶓",
        "content": "南浦逢除日，天涯有去舟。\n蛮城和雨闭，峡水带春流。\n不负新年感，唯多故国愁。\n宁无贺亲酒，徒此事羁囚。",
        "dynasty": "宋",
        "collection_info": null
    },
    {
        "title": "闺词",
        "author": "赵崇嶓",
        "content": "恨杀庭前鹊，难凭卜远期。\n朝朝来报喜，误妾画双眉。",
        "dynasty": "宋",
        "collection_info": null
    },
    {
        "title": "采莲词",
        "author": "赵崇嶓",
        "content": "别浦潮生花梦寒，片红飞下粉痕干。\n预知妾面如花面，泣向西风不忍看。",
        "dynasty": "宋",
        "collection_info": null
    },
    {
        "title": "人生叹",
        "author": "赵崇嶓",
        "content": "壮老互沦谢，百年如奔霆。\n竞将无穷忧，劳此有尽形。\n生时一幻化，死即归杳冥。\n亦有贤达人，视死如未生。\n亦有醉梦人，既死心未平。\n逆旅朝暮閒，八风无时停。\n扰扰安足计，熙然慰吾情。",
        "dynasty": "宋",
        "collection_info": null
    },
    {
        "title": "古意",
        "author": "赵崇嶓",
        "content": "阿母带儿出，儿行自回皇。\n儿不倦行路，遣儿心内伤。\n问儿何所伤，儿语不敢详。\n将儿雇织作，不忍织鸳鸯。",
        "dynasty": "宋",
        "collection_info": null
    },
    {
        "title": "松柏",
        "author": "赵崇嶓",
        "content": "松柏生高冈，不依贵者门。\n松柏长青青，却荫贵者坟。\n生非门墙交，而与丘陇亲。",
        "dynasty": "宋",
        "collection_info": null
    },
    {
        "title": "龙翔宫",
        "author": "赵崇嶓",
        "content": "地闢金光界，龙飞析木津。\n指麾开辇路，祠祀拜元辰。\n天近云光暖，花浓雨脉春。\n君王自仁寿，閒杀华封人。",
        "dynasty": "宋",
        "collection_info": null
    },
    {
        "title": "咏梅",
        "author": "赵崇嶓",
        "content": "大雅终不羣，古心应自许。\n对之鄙吝消，疑是黄叔度。",
        "dynasty": "宋",
        "collection_info": null
    },
    {
        "title": "赵飞燕姊妹",
        "author": "赵崇嶓",
        "content": "甲帐初停燕子飞，小雏相趁共差池。\n春风吹水粼粼长，又有披香博士知。",
        "dynasty": "宋",
        "collection_info": null
    },
    {
        "title": "折柳词",
        "author": "赵崇嶓",
        "content": "行人须折柳，折取最长条。\n明日天涯路，无人看舞腰。",
        "dynasty": "宋",
        "collection_info": null
    },
    {
        "title": "咏张丽华",
        "author": "赵崇嶓",
        "content": "陈事分明属绮罗，香尘吹尽井无波。\n行军长史何劳怒，次第论功妾更多。",
        "dynasty": "宋",
        "collection_info": null
    },
    {
        "title": "读陶诗  其一",
        "author": "赵崇嶓",
        "content": "端居洗尘虑，细读渊明诗。\n畴昔慕此翁，寤寐忘调饥。\n此翁非诗人，而有天然姿。\n纷纷世事中，采采黄菊枝。\n此语人共赏，此意畴復知。\n知即翁之徒，高风接皇羲。",
        "dynasty": "宋",
        "collection_info": null
    },
    {
        "title": "读陶诗  其二",
        "author": "赵崇嶓",
        "content": "有篱可种菊，有琴可无絃。\n适趣不待声，种菊真偶然。\n南山有佳气，得意终忘言。\n薄酣空庭中，一笑凉风前。",
        "dynasty": "宋",
        "collection_info": null
    },
    {
        "title": "读陶诗罢",
        "author": "赵崇嶓",
        "content": "一山秋意入柴扉，细读渊明采菊诗。\n读罢依然成一莞，闲拈野草调儿嬉。",
        "dynasty": "宋",
        "collection_info": null
    },
    {
        "title": "偶成",
        "author": "赵崇嶓",
        "content": "负郭二顷田，贸易办丧祭。\n丧祭幸已周，啼饥坐终岁。\n长贫固非病，时运矧復尔。\n幽居日月闲，糜粥胜甘腻。\n明日春风生，它山蕨薇紫。",
        "dynasty": "宋",
        "collection_info": null
    },
    {
        "title": "过鄱阳湖",
        "author": "赵崇嶓",
        "content": "烟波三万顷，着我木兰船。\n望际疑无地，寰中别有天。\n长空孤鸟没，四海一云连。\n浩荡平生意，南风正渺然。",
        "dynasty": "宋",
        "collection_info": null
    },
    {
        "title": "西湖",
        "author": "赵崇嶓",
        "content": "洞府烟霞锦绣丛，车如流水马如龙。\n东风烂熳花时节，也有人行九里松。",
        "dynasty": "宋",
        "collection_info": null
    },
    {
        "title": "画花歌与曾舜贤",
        "author": "赵崇嶓",
        "content": "小曾与花为莫逆，梦作花神住花国。\n分将天巧入画图，花不役君君自役。\n东风一夜入芳丛，春在烟尘雾雨中。\n披香阅红会花趣，工与造化相流通。\n闭门三月芳事退，马嵬春泥葬香佩。\n临邛道士神不灵，约束丹青驻光彩。\n朱门种花锦作窠，画花绝少种花多。\n百金花价千金画，羞死当年郭橐驼。",
        "dynasty": "宋",
        "collection_info": null
    },
    {
        "title": "春宫",
        "author": "赵崇嶓",
        "content": "小苑风酣雨露香，红情绿意为春忙。\n五云独遶琼花梦，三十六宫清漏长。",
        "dynasty": "宋",
        "collection_info": null
    },
    {
        "title": "凭远亭",
        "author": "赵崇嶓",
        "content": "莎庭日日报平安，幽处依然绝往还。\n平野四围天一幅，有人踏雪看南山。",
        "dynasty": "宋",
        "collection_info": null
    },
    {
        "title": "劝农",
        "author": "赵崇嶓",
        "content": "边头几日静干戈，见说朝家已讲和。\n犹惜人家有汤镬，攒眉终日为催科。",
        "dynasty": "宋",
        "collection_info": null
    },
    {
        "title": "游金精山",
        "author": "赵崇嶓",
        "content": "飞泉洒灵雨，玉田閟青芝。\n中有神仙人，宛然姑射姿。\n天巧从古今，虚窦开烟霏。\n岁深语亦诞，目极神为驰。\n我亦泉石人，夙昔梦见之。\n登临悟三生，毛髮何森縰。\n未脱区中缘，玉颜畏磷缁。\n仙春醉青桃，萝风吹轻丝。\n凡事俱尔尔，居然骇痴儿。\n留诗遗仙灵，讵解山中疑。",
        "dynasty": "宋",
        "collection_info": null
    },
    {
        "title": "句  其一",
        "author": "赵崇嶓",
        "content": "苑墙当北斗，宫树近朝阳。",
        "dynasty": "宋",
        "collection_info": null
    },
    {
        "title": "句  其二",
        "author": "赵崇嶓",
        "content": "汉月通江白，秦云入塞黄。",
        "dynasty": "宋",
        "collection_info": null
    },
    {
        "title": "句  其三",
        "author": "赵崇嶓",
        "content": "鹭依江渚冷，雁入楚云深。",
        "dynasty": "宋",
        "collection_info": null
    },
    {
        "title": "句  其四",
        "author": "赵崇嶓",
        "content": "湖海三生梦，干坤一寸心。",
        "dynasty": "宋",
        "collection_info": null
    },
    {
        "title": "句  其五",
        "author": "赵崇嶓",
        "content": "天形低赴海，潮势直通吴。",
        "dynasty": "宋",
        "collection_info": null
    },
    {
        "title": "句  其六",
        "author": "赵崇嶓",
        "content": "月入星辰大，山明天地秋。",
        "dynasty": "宋",
        "collection_info": null
    }
]