[
    {
        "uuid": "8fb65b76d4f7ea66c614abe13e8aa1eb",
        "title": "宫词  其一",
        "author": "周彦质",
        "content": "正朝排仗谨天元，常服无令入禁阍。\n十样冠裳五千袭，紫宸前殿对诸蕃。",
        "dynasty": "宋",
        "collection_info": null
    },
    {
        "uuid": "f29643709ed75e0c9eabc4953d6f9335",
        "title": "宫词  其二",
        "author": "周彦质",
        "content": "大内相连闢迩英，每延禁从侍谈经。\n君王克谨持盈戒，无逸新书易画屏。",
        "dynasty": "宋",
        "collection_info": null
    },
    {
        "uuid": "b51a99a3718aa30897782b734c236821",
        "title": "宫词  其三",
        "author": "周彦质",
        "content": "君王端的似唐虞，仁政天心若合符。\n不独四方传瑞牒，灵芝甘露满皇都。",
        "dynasty": "宋",
        "collection_info": null
    },
    {
        "uuid": "6aba521c08f90c4c5c292d66e4adfaef",
        "title": "宫词  其四",
        "author": "周彦质",
        "content": "圣主词章尽典谟，宫嫔一一究诗书。\n如今转觉西京陋，只说班家有婕妤。",
        "dynasty": "宋",
        "collection_info": null
    },
    {
        "uuid": "3e0aff21ef57b106d2a78a295d234999",
        "title": "宫词  其五",
        "author": "周彦质",
        "content": "主上慈仁笃友于，二王恩眷古无如。\n外朝迥与班联别，玉带仍令佩玉鱼。",
        "dynasty": "宋",
        "collection_info": null
    },
    {
        "uuid": "b927b659d59c221d5ecee747557e682d",
        "title": "宫词  其六",
        "author": "周彦质",
        "content": "圣人制作合天规，大晟初成按乐时。\n果见晴空鸾鹤舞，未饶当日凤凰仪。",
        "dynasty": "宋",
        "collection_info": null
    },
    {
        "uuid": "ac92a7cb0914279acc55acf06de8b38f",
        "title": "宫词  其七",
        "author": "周彦质",
        "content": "圣主词源涌巨澜，恤民手诏月常颁。\n一回传出惊新丽，多少词臣愧汗颜。",
        "dynasty": "宋",
        "collection_info": null
    },
    {
        "uuid": "d55a978454a6de173812ed4bfada25e0",
        "title": "宫词  其八",
        "author": "周彦质",
        "content": "万里封疆匝普天，君王神武不开边。\n河西房下文书少，枢府经年罢密宣。",
        "dynasty": "宋",
        "collection_info": null
    },
    {
        "uuid": "9aa7e1dc030c94819027ce969f0c9149",
        "title": "宫词  其九",
        "author": "周彦质",
        "content": "圣主威声慑四溟，洮湟鄯廓指呼平。\n如今都护无公事，但奏诸藩进奉名。",
        "dynasty": "宋",
        "collection_info": null
    },
    {
        "uuid": "077d4bad23fbc8cc7559fafc1aec9503",
        "title": "宫词  其一○",
        "author": "周彦质",
        "content": "四海丰登五纬明，君王高拱守盈成。\n词臣合进烝崧颂，更向何年咏太平。",
        "dynasty": "宋",
        "collection_info": null
    },
    {
        "uuid": "fb670badef05776ac36e4df5e3358f61",
        "title": "宫词  其一一",
        "author": "周彦质",
        "content": "五云楼阙耸天颜，龙烛交光万寿山。\n缥缈祥风来帝所，御香时得到人间。",
        "dynasty": "宋",
        "collection_info": null
    },
    {
        "uuid": "98ff0524f56f17a566d7d439f8ba1ad5",
        "title": "宫词  其一二",
        "author": "周彦质",
        "content": "稀微斜照影鳌山，黼座高临缥缈间。\n共祝吾皇千万寿，年年华阙觐天颜。",
        "dynasty": "宋",
        "collection_info": null
    },
    {
        "uuid": "137342ff7943e0f95bbcdce20426f81f",
        "title": "宫词  其一三",
        "author": "周彦质",
        "content": "太一元宵驾幸初，喧阗丝管拥銮舆。\n主家夹道金车驻，步障徐开奏起居。",
        "dynasty": "宋",
        "collection_info": null
    },
    {
        "uuid": "898c50de6bd4cdac141e2554834f9e4c",
        "title": "宫词  其一四",
        "author": "周彦质",
        "content": "圣主忧勤尽至仁，玉鑪清夜拱星辰。\n谁知漏永虔祈处，不为皇躬只为民。",
        "dynasty": "宋",
        "collection_info": null
    },
    {
        "uuid": "e8984c158e69cfd7ace8380654139f95",
        "title": "宫词  其一五",
        "author": "周彦质",
        "content": "元宵鼓吹满严城，万烛荧煌御驾行。\n纔入端门回凤辇，两军游艺一齐呈。",
        "dynasty": "宋",
        "collection_info": null
    },
    {
        "uuid": "7b4b375d2cfea3dbc7e6099ac1afa18d",
        "title": "宫词  其一六",
        "author": "周彦质",
        "content": "洛阳花使款银台，魏紫姚黄次第来。\n调护须知青帝力，进呈方是十分开。",
        "dynasty": "宋",
        "collection_info": null
    },
    {
        "uuid": "cb75e3e09448a61edce6b366f12220a1",
        "title": "宫词  其一七",
        "author": "周彦质",
        "content": "圣主忧民手诏书，颁宣经月罕尝虚。\n周旋曲尽斯民瘼，远使观风未必知。",
        "dynasty": "宋",
        "collection_info": null
    },
    {
        "uuid": "fb0d75457039c63cefe16cb7a629d435",
        "title": "宫词  其一八",
        "author": "周彦质",
        "content": "华封献祝协休祥，已见诜诜十七王。\n宗德祖公钟圣世，子孙千亿正蕃昌。",
        "dynasty": "宋",
        "collection_info": null
    },
    {
        "uuid": "e4cecd37b2c18c5f55789334818e72ed",
        "title": "宫词  其一九",
        "author": "周彦质",
        "content": "千官班列未央宫，称贺盐池课復充。\n助顺固知天地力，由来威断自宸衷。",
        "dynasty": "宋",
        "collection_info": null
    },
    {
        "uuid": "b919d62266bf1f989ac25a21d3181bbe",
        "title": "宫词  其二○",
        "author": "周彦质",
        "content": "宫嫔春昼步庭前，曲砌轻风𨍽柳绵。\n二十四番花信后，融怡还作困人天。",
        "dynasty": "宋",
        "collection_info": null
    },
    {
        "uuid": "3dc61a776596bd87a65ec0ea1b070db9",
        "title": "宫词  其二一",
        "author": "周彦质",
        "content": "文思主吏籍通闺，逐节供须各品题。\n知是禁园挑菜日，雕床十扛进金篦。",
        "dynasty": "宋",
        "collection_info": null
    },
    {
        "uuid": "e445c0b3df29b7b751b7498ad9229973",
        "title": "宫词  其二二",
        "author": "周彦质",
        "content": "君王博学古无如，羲献奇踪购得初。\n裁处万机无一事，睿思深殿自临书。",
        "dynasty": "宋",
        "collection_info": null
    },
    {
        "uuid": "87b91697f99102d7ab19c7536e2c2201",
        "title": "宫词  其二三",
        "author": "周彦质",
        "content": "吾君友爱古难方，棣萼深情不暂忘。\n求得万机休暇日，披香深殿燕亲王。",
        "dynasty": "宋",
        "collection_info": null
    },
    {
        "uuid": "2ebd9521d4be57cbceb36273aec6c574",
        "title": "宫词  其二四",
        "author": "周彦质",
        "content": "未明冠佩集龙楼，上宰貂蝉导冕旒。\n羌虏欢呼瞻盛礼，躬迎八宝受天休。",
        "dynasty": "宋",
        "collection_info": null
    },
    {
        "uuid": "9a315724eaa069379afc7827c22511f1",
        "title": "宫词  其二五",
        "author": "周彦质",
        "content": "初升直笔喜迁官，妙札何曾数彩鸾。\n莫谓纤纤持管弱，风雷雨露在毫端。",
        "dynasty": "宋",
        "collection_info": null
    },
    {
        "uuid": "2b282886f59f2b8ff2804b1f2f06f1d2",
        "title": "宫词  其二六",
        "author": "周彦质",
        "content": "绣襟金鈎玉轴斜，宫娥当殿奏琵琶。\n急弹犀拨如飞电，端不轻侵御画花。",
        "dynasty": "宋",
        "collection_info": null
    },
    {
        "uuid": "cea7cc383c441894a3a84b1841f91719",
        "title": "宫词  其二七",
        "author": "周彦质",
        "content": "新拜贤妃国媛才，穹崇品秩视三台。\n捧麻入谢天恩后，院院嫔嫱展贺来。",
        "dynasty": "宋",
        "collection_info": null
    },
    {
        "uuid": "500724dc7189f0203724f354cf451493",
        "title": "宫词  其二八",
        "author": "周彦质",
        "content": "后苑繁花间绿杨，龙楼辉赫缕金装。\n遥知黼座登临处，栏楯狻猊尽吐香。",
        "dynasty": "宋",
        "collection_info": null
    },
    {
        "uuid": "a24bb834f34854148f9fed3007e77d3b",
        "title": "宫词  其二九",
        "author": "周彦质",
        "content": "翠弁仙衣下玉廊，修真宫女夜焚香。\n舒徐有月随莲步，绰约无人见靓妆。",
        "dynasty": "宋",
        "collection_info": null
    },
    {
        "uuid": "bb992448664fe07722b5c83728aa3a77",
        "title": "宫词  其三○",
        "author": "周彦质",
        "content": "诏许珠玑饰珥钿，遐方翡翠贡都捐。\n九重一语天恩博，亿万珍禽性命全。",
        "dynasty": "宋",
        "collection_info": null
    },
    {
        "uuid": "5b550f74f618f431c75084890e4b5e2b",
        "title": "宫词  其三一",
        "author": "周彦质",
        "content": "神都三月盛风光，修禊宫中乐事长。\n银字笙簧随步辇，相将曲水侍流觞。",
        "dynasty": "宋",
        "collection_info": null
    },
    {
        "uuid": "fac3a111409a6677af21cdccbc9deac3",
        "title": "宫词  其三二",
        "author": "周彦质",
        "content": "春昼阴添一倍长，秋韆娱乐集嫔嫱。\n綵缯画板高高送，来去随风散异香。",
        "dynasty": "宋",
        "collection_info": null
    },
    {
        "uuid": "9cb6a6279070f099cb58d50528756d8b",
        "title": "宫词  其三三",
        "author": "周彦质",
        "content": "樱桃初进绿筠笼，蜜酪随供綵帕蒙。\n靸面金盘五十隻，传宣先赐二王宫。",
        "dynasty": "宋",
        "collection_info": null
    },
    {
        "uuid": "96f0034085b71ca1774d0b16bae81be3",
        "title": "宫词  其三四",
        "author": "周彦质",
        "content": "圣主仪刑自智临，嫔嫱博古趣何深。\n金虬香裏芸窗静，满几诗书一弄琴。",
        "dynasty": "宋",
        "collection_info": null
    },
    {
        "uuid": "92714704f56b0a8e30852216a9af8670",
        "title": "宫词  其三五",
        "author": "周彦质",
        "content": "祝应多男属圣君，词臣常备洗儿文。\n高禖喜燕排旬有，包子红绡迭日分。",
        "dynasty": "宋",
        "collection_info": null
    },
    {
        "uuid": "d4ec19083bf00213500550ef0ba871c4",
        "title": "宫词  其三六",
        "author": "周彦质",
        "content": "春晴太液漾漪涟，柳绿花明艷冶天。\n十二栏干帘半捲，瑶津亭下按龙船。",
        "dynasty": "宋",
        "collection_info": null
    },
    {
        "uuid": "a0e5e08a1f7672f4917ab0a06701fac2",
        "title": "宫词  其三七",
        "author": "周彦质",
        "content": "宫阁春来乐事添，喜逢新燕入高檐。\n从今欲使营巢便，故遣终朝不下帘。",
        "dynasty": "宋",
        "collection_info": null
    },
    {
        "uuid": "a6202c9776f88cd5ca14e48f58a5b14c",
        "title": "宫词  其三八",
        "author": "周彦质",
        "content": "名园蹴游称春游，近密宣呈技最优。\n当殿不教身背向，侧中飞出足跟毬。",
        "dynasty": "宋",
        "collection_info": null
    },
    {
        "uuid": "36cea89810dfd588b822b1d670707634",
        "title": "宫词  其三九",
        "author": "周彦质",
        "content": "春昼宫娥睡足时，凭栏无语听黄鹂。\n谁家按曲敲檀板，惊破林间自在啼。",
        "dynasty": "宋",
        "collection_info": null
    },
    {
        "uuid": "089ff7b953ba3762f39748ec692470a7",
        "title": "宫词  其四○",
        "author": "周彦质",
        "content": "春昼宫娥直退迟，茶余清话屡移时。\n困人天气成浓睡，偶失秋韆伴侣期。",
        "dynasty": "宋",
        "collection_info": null
    },
    {
        "uuid": "ed9a1417b628c51b6f3e5b97c83687d9",
        "title": "宫词  其四一",
        "author": "周彦质",
        "content": "端午茸花簇彩鸾，高标宝鑑缕金鞶。\n不宜夏景销酥腕，似觉新来百索宽。",
        "dynasty": "宋",
        "collection_info": null
    },
    {
        "uuid": "eee0a3e5c74f2eeedc714601d2ba74e1",
        "title": "宫词  其四二",
        "author": "周彦质",
        "content": "初夏清和昼漏长，酴醾高架映华堂。\n一枝斜插蓝罗扇，摇动时时送好香。",
        "dynasty": "宋",
        "collection_info": null
    },
    {
        "uuid": "b427a03aa07f0cbd3efd05b2b3144acc",
        "title": "宫词  其四三",
        "author": "周彦质",
        "content": "朱夏炎炎昼漏长，迸珠亭下共流觞。\n清风寒韵侵肌冷，谁信宫中六月凉。",
        "dynasty": "宋",
        "collection_info": null
    },
    {
        "uuid": "bd943644def35c0851ae77e9394b480a",
        "title": "宫词  其四四",
        "author": "周彦质",
        "content": "冰屏四合响流泉，白玉杯盘奉御筵。\n纵有炎蒸无处入，水晶宫阙会神仙。",
        "dynasty": "宋",
        "collection_info": null
    },
    {
        "uuid": "b1dbca6f480acc00997c7b1ee09347e0",
        "title": "宫词  其四五",
        "author": "周彦质",
        "content": "荔子珍奇冠九垓，上林航海近移栽。\n绛囊玉颗如闽峤，不用红尘一骑来。",
        "dynasty": "宋",
        "collection_info": null
    },
    {
        "uuid": "525c682f024b0f732351f8445da6d819",
        "title": "宫词  其四六",
        "author": "周彦质",
        "content": "亲蚕摘叶满筠笼，机杼仍观组织工。\n圣世后妃躬道化，仪刑无愧二南风。",
        "dynasty": "宋",
        "collection_info": null
    },
    {
        "uuid": "c6018aa0273ff6f9304c5c5d21241625",
        "title": "宫词  其四七",
        "author": "周彦质",
        "content": "便殿时时燕二王，吾君亲睦似陶唐。\n寂寥棠棣留芳后，盛事应传入雅章。",
        "dynasty": "宋",
        "collection_info": null
    },
    {
        "uuid": "587ae8f6c8987cf30e3834cf911af462",
        "title": "宫词  其四八",
        "author": "周彦质",
        "content": "燕子安巢近上阳，惯听深殿理丝簧。\n伊州入破喧轰闹，不废呢喃语画梁。",
        "dynasty": "宋",
        "collection_info": null
    },
    {
        "uuid": "1dadd86c694043a981689a6412714c69",
        "title": "宫词  其四九",
        "author": "周彦质",
        "content": "碧玉峥嵘照座清，良工镌斲亦难成。\n巫山雁荡惭粗俗，销得君王号胜瀛。",
        "dynasty": "宋",
        "collection_info": null
    },
    {
        "uuid": "b4518d4479195b0a4dc34017af8393b9",
        "title": "宫词  其五○",
        "author": "周彦质",
        "content": "君王锡庆自高天，禖燕宫庭每每传。\n老㜮宝箱珠遍蹙，别收诸阁洗儿钱。",
        "dynasty": "宋",
        "collection_info": null
    },
    {
        "uuid": "219f44749d7d54d3f943480f4fe244c7",
        "title": "宫词  其五一",
        "author": "周彦质",
        "content": "七夕宫娥设席祈，翠台莲烛静交辉。\n綵楼逗晓蛛丝满，女伴谁传得巧归。",
        "dynasty": "宋",
        "collection_info": null
    },
    {
        "uuid": "cd3ed8f85f477c42e79c79673244febf",
        "title": "宫词  其五二",
        "author": "周彦质",
        "content": "郊庠已见咏台莱，近密仍多着譔才。\n汉武得人何足道，内朝今亦盛邹枚。",
        "dynasty": "宋",
        "collection_info": null
    },
    {
        "uuid": "7f682a02744fea49d5dc386413201cc6",
        "title": "宫词  其五三",
        "author": "周彦质",
        "content": "瑞竹亭亭近玉墀，初同一簳却分岐。\n已传国史新图籍，更得君王御制诗。",
        "dynasty": "宋",
        "collection_info": null
    },
    {
        "uuid": "c217b82453286b00f2ffac60cbe1229d",
        "title": "宫词  其五四",
        "author": "周彦质",
        "content": "禁籞承平种植繁，枇杷荔子近移根。\n地祇应借东南候，养就甘香奉至尊。",
        "dynasty": "宋",
        "collection_info": null
    },
    {
        "uuid": "703afd4d3f0613a78721be429a7ae23a",
        "title": "宫词  其五五",
        "author": "周彦质",
        "content": "桂魄初生出翠台，玉人拜祝久徘徊。\n非唯月月长相见，更愿重重喜庆来。",
        "dynasty": "宋",
        "collection_info": null
    },
    {
        "uuid": "81d9e147ba5232e66ae0cf3a1c0b45f8",
        "title": "宫词  其五六",
        "author": "周彦质",
        "content": "青唐陇拶觐神都，亿万天兵列路隅。\n三省枢臣合班对，进呈平旦受降图。",
        "dynasty": "宋",
        "collection_info": null
    },
    {
        "uuid": "709717c594e4c2c9e09f250087695835",
        "title": "宫词  其五七",
        "author": "周彦质",
        "content": "乌巾袅脚锦袍襕，供奉新来进押班。\n从此便应閒日少，玉除轮日侍天颜。",
        "dynasty": "宋",
        "collection_info": null
    },
    {
        "uuid": "d2ce216988298bbc1af332c2dc4d0dbe",
        "title": "宫词  其五八",
        "author": "周彦质",
        "content": "瑞竹初生每觉长，分岐共簳出宫墙。\n普天无限成林地，故产皇家是吉祥。",
        "dynasty": "宋",
        "collection_info": null
    },
    {
        "uuid": "1087f529c82be666e7b9e305849981ee",
        "title": "宫词  其五九",
        "author": "周彦质",
        "content": "内庭耸秀碧云屏，冠绝羣峰最杰英。\n圣世瓌才终显赫，嶙峋犹得赐佳名。",
        "dynasty": "宋",
        "collection_info": null
    },
    {
        "uuid": "36e6033b8d15b7e615acfcc5b003d9c6",
        "title": "宫词  其六○",
        "author": "周彦质",
        "content": "瑶津亭榭俯池塘，芬馥氤氲杂众芳。\n永昼和风一披拂，近城分得禁园香。",
        "dynasty": "宋",
        "collection_info": null
    },
    {
        "uuid": "62d3f9f65cbacf5f71cea75b4bd1458e",
        "title": "宫词  其六一",
        "author": "周彦质",
        "content": "珠帘十二捲金鈎，万里无云桂魄浮。\n嘈杂笙箫半天响，瑶津亭上赏中秋。",
        "dynasty": "宋",
        "collection_info": null
    },
    {
        "uuid": "634ea40ffa52c0f001408198c761203a",
        "title": "宫词  其六二",
        "author": "周彦质",
        "content": "振振皇族盛豪雄，籍庆天支自不同。\n宗学宏开崇教养，已多歆向出深宫。",
        "dynasty": "宋",
        "collection_info": null
    },
    {
        "uuid": "e53e8c3fe50d4433b7f9a0b1898b79b7",
        "title": "宫词  其六三",
        "author": "周彦质",
        "content": "资善诸王就傅初，常宣步辇按观书。\n六宫准拟经由处，一一排门候起居。",
        "dynasty": "宋",
        "collection_info": null
    },
    {
        "uuid": "7d9228426c047ff1fc4c3c29d2a46aca",
        "title": "宫词  其六四",
        "author": "周彦质",
        "content": "集英赐第对天颜，顷刻蓝袍翠一班。\n漫说禹门三级浪，鱼龙只在指呼间。",
        "dynasty": "宋",
        "collection_info": null
    },
    {
        "uuid": "4acdca712f8210fb7c2d51a943daebfa",
        "title": "宫词  其六五",
        "author": "周彦质",
        "content": "唐帝惟珍阳羡茶，未尝百草不开花。\n太平奉御穷佳异，建焙先春进露芽。",
        "dynasty": "宋",
        "collection_info": null
    },
    {
        "uuid": "092a56ac7b9a3f42d6466754851fe5d3",
        "title": "宫词  其六六",
        "author": "周彦质",
        "content": "深院相过笑语同，选仙清乐得从容。\n由来本是桃源侣，常占三清最上宫。",
        "dynasty": "宋",
        "collection_info": null
    },
    {
        "uuid": "7fec6caff87eb86c60db8d7e1c815df7",
        "title": "宫词  其六七",
        "author": "周彦质",
        "content": "召对词臣幄殿华，密宣令草相公麻。\n黄庭诏下齐欢舞，望协羣工共叹嗟。",
        "dynasty": "宋",
        "collection_info": null
    },
    {
        "uuid": "ec7cfa4a869f72a166df56cc9273b227",
        "title": "宫词  其六八",
        "author": "周彦质",
        "content": "圣主边谋过六奇，指踪决胜率前知。\n深沉清禁传三鼓，犹报金牌出睿思。",
        "dynasty": "宋",
        "collection_info": null
    },
    {
        "uuid": "9aa77b653878705f4c4bf17c2f54394b",
        "title": "宫词  其六九",
        "author": "周彦质",
        "content": "掖门放钥响铜镮，平晓传催百辟班。\n垂拱殿前人肃静，独闻鶑语转间关。",
        "dynasty": "宋",
        "collection_info": null
    },
    {
        "uuid": "44c4532c510ab248eba827d0cab4ef29",
        "title": "宫词  其七○",
        "author": "周彦质",
        "content": "地衣红锦蹙盘鵰，罗袖飘香转舞腰。\n清暇君王休务日，宣和深殿按仙韶。",
        "dynasty": "宋",
        "collection_info": null
    },
    {
        "uuid": "1ef46b9b65ac9f9c3c6c9ae4c7502c40",
        "title": "宫词  其七一",
        "author": "周彦质",
        "content": "深秋萧爽十分凉，茱菊浮杯满座香。\n百尺玉楼喧鼓吹，六宫思许醉重阳。",
        "dynasty": "宋",
        "collection_info": null
    },
    {
        "uuid": "1253e1ef5ef3330e73df86ccdf7c45e6",
        "title": "宫词  其七二",
        "author": "周彦质",
        "content": "禁籞瑶津宝阁重，芳亭曲榭暗相通。\n汪洋太液澄清影，金碧丹青上下同。",
        "dynasty": "宋",
        "collection_info": null
    },
    {
        "uuid": "1fb9acce52c6ed2b19b690fb92f1cecc",
        "title": "宫词  其七三",
        "author": "周彦质",
        "content": "圣学渊宏百世师，六宫熏习喜文词。\n睿思传出宸章丽，院院珠装御制诗。",
        "dynasty": "宋",
        "collection_info": null
    },
    {
        "uuid": "4d73e69e10d4c7449af927e5610ce0b3",
        "title": "宫词  其七四",
        "author": "周彦质",
        "content": "永昼宫娥聚笑嬉，小王初习起居仪。\n朱衫御史心聪慧，学得中庭赞对词。",
        "dynasty": "宋",
        "collection_info": null
    },
    {
        "uuid": "652b1dd12f06844cea89cab91df25d6d",
        "title": "宫词  其七五",
        "author": "周彦质",
        "content": "永昼嫔嫱小燕阑，投壶雅戏集清欢。\n众中最觉天机巧，平送筠筹觅倚干。",
        "dynasty": "宋",
        "collection_info": null
    },
    {
        "uuid": "1aaa2cef60229ab669c793491cf1049c",
        "title": "宫词  其七六",
        "author": "周彦质",
        "content": "象戏宫娥共雅欢，团团犀玉布牙盘。\n蹉车避马寻常事，却是堤防迭炮难。",
        "dynasty": "宋",
        "collection_info": null
    },
    {
        "uuid": "f4ad4b25396402bc3aa1d786ec533857",
        "title": "宫词  其七七",
        "author": "周彦质",
        "content": "德自关雎乐善心，六宫渐染化风深。\n鼓琴擘阮非凡好，为有淳和太古音。",
        "dynasty": "宋",
        "collection_info": null
    },
    {
        "uuid": "a2c535a711f8db14be260f5a9f8a458e",
        "title": "宫词  其七八",
        "author": "周彦质",
        "content": "庭试初宣进士班，玉阶咫尺觐天颜。\n画廊两畔楸花发，时递清香笔砚间。",
        "dynasty": "宋",
        "collection_info": null
    },
    {
        "uuid": "e390522b3bfeb016b899aab14731b48f",
        "title": "宫词  其七九",
        "author": "周彦质",
        "content": "按乐清宵女伴同，和谐仙韵出深宫。\n寻腔理得新翻曲，月上龙楼第一重。",
        "dynasty": "宋",
        "collection_info": null
    },
    {
        "uuid": "d7e036748c87c4c26746e3ecd6d3ae29",
        "title": "宫词  其八○",
        "author": "周彦质",
        "content": "太平天子绝畋游，结束宫娥马打毬。\n韶乐引来花锦队，男儿跪拜谢头筹。",
        "dynasty": "宋",
        "collection_info": null
    },
    {
        "uuid": "1e4aa14cf0ec2922c950cee6181584f1",
        "title": "宫词  其八一",
        "author": "周彦质",
        "content": "开鑪佳节乍寒朝，近侍班联衣锦朝。\n兽炭香新金鸭暖，珠帘龙幕按箫韶。",
        "dynasty": "宋",
        "collection_info": null
    },
    {
        "uuid": "6cfd2ae46c44c6af1ad142fe0bf76cc7",
        "title": "宫词  其八二",
        "author": "周彦质",
        "content": "瑞香圆结异凡丛，天幸移根植禁中。\n露浥清香来御榻，玉牌题作锦熏笼。",
        "dynasty": "宋",
        "collection_info": null
    },
    {
        "uuid": "41b213b8d350f37ea09d190504102ddf",
        "title": "宫词  其八三",
        "author": "周彦质",
        "content": "锦裀方窄簇花毬，羯鼓琼台七宝鈎。\n共按昇平新制曲，不同箫索打梁州。",
        "dynasty": "宋",
        "collection_info": null
    },
    {
        "uuid": "77106a823122baf961ba4de18b22e268",
        "title": "宫词  其八四",
        "author": "周彦质",
        "content": "白玉镌成十六牌，禁宫方响古无偕。\n非唯韵出箫竽上，仍是音参律吕谐。",
        "dynasty": "宋",
        "collection_info": null
    },
    {
        "uuid": "f51891285d7c006aac940d0df5cc17d0",
        "title": "宫词  其八五",
        "author": "周彦质",
        "content": "上直归来日未晡，宫嫔相与戏摴蒲。\n蓦关渡堑寻常彩，无奈时时掷雉卢。",
        "dynasty": "宋",
        "collection_info": null
    },
    {
        "uuid": "a2800a5a044223e4afd8231c4f4ba822",
        "title": "宫词  其八六",
        "author": "周彦质",
        "content": "三卫千官侍冕旒，君王郊祀款圆丘。\n彩棚夹路瞻天表，一半珠帘上玉鈎。",
        "dynasty": "宋",
        "collection_info": null
    },
    {
        "uuid": "4892ef96f0b5dacb2ad0e58f25c76d08",
        "title": "宫词  其八七",
        "author": "周彦质",
        "content": "庆成大礼御端门，肃肃千官拱至尊。\n高捧金鸡宣霈泽，两班欢舞荷天恩。",
        "dynasty": "宋",
        "collection_info": null
    },
    {
        "uuid": "81a296c8b891b61bea71376455ebe994",
        "title": "宫词  其八八",
        "author": "周彦质",
        "content": "聪俊宫娥妙奕棋，每虞宣唤各穷奇。\n更阑自覆忘忧局，好着长防敌手知。",
        "dynasty": "宋",
        "collection_info": null
    },
    {
        "uuid": "d56c58006d0cef71ae3aa5f7d28a8dcb",
        "title": "宫词  其八九",
        "author": "周彦质",
        "content": "腊后寒梅蕊弄黄，金瓶丛插贮兰房。\n已供阖座清香满，更得临鸾学晚妆。",
        "dynasty": "宋",
        "collection_info": null
    },
    {
        "uuid": "bb1cef0af1627fcd2f96ffb25ba914c2",
        "title": "宫词  其九○",
        "author": "周彦质",
        "content": "踊跃新羁已过关，未高生怕别人盘。\n到窝路数无多掷，急满须防将马阑。",
        "dynasty": "宋",
        "collection_info": null
    },
    {
        "uuid": "2b782290ee433c26031c5ffcf049d0eb",
        "title": "宫词  其九一",
        "author": "周彦质",
        "content": "冬候寒威凛未央，初欣至日乍迎长。\n退朝一曲昇平乐，共进新阳万寿觞。",
        "dynasty": "宋",
        "collection_info": null
    },
    {
        "uuid": "170fff4670272ba1ec11a328faa342e3",
        "title": "宫词  其九二",
        "author": "周彦质",
        "content": "感古梅妆范样殊，折梅特地试妆梳。\n薄施红粉临鸾鑑，却是梅花迥不如。",
        "dynasty": "宋",
        "collection_info": null
    },
    {
        "uuid": "5aa1318c168f857dda45fd4cf7e5761b",
        "title": "宫词  其九三",
        "author": "周彦质",
        "content": "五云宫阙鬰岧峣，尤称蒙蒙瑞雪飘。\n中使到来东上阁，传宣初放紫宸朝。",
        "dynasty": "宋",
        "collection_info": null
    },
    {
        "uuid": "2bcccd000e2a6a6d7b9f8787d7893a11",
        "title": "宫词  其九四",
        "author": "周彦质",
        "content": "二月春宫折杏花，垂梢繁蕊闹交加。\n折来已觉柔枝重，插向搔头宝髻斜。",
        "dynasty": "宋",
        "collection_info": null
    },
    {
        "uuid": "d0c38b699b3147bc9c5860e21b080ca3",
        "title": "宫词  其九五",
        "author": "周彦质",
        "content": "丹青御笔趣尤深，不许流传到翰林。\n乞得睿思全幅轴，宝藏端胜满籝金。",
        "dynasty": "宋",
        "collection_info": null
    },
    {
        "uuid": "0421a5a83a87245912a89a8773f1ecc0",
        "title": "宫词  其九六",
        "author": "周彦质",
        "content": "女冠新观近西清，玉宇幽奇称道情。\n宫禁沉沉银漏永，好风时送步虚声。",
        "dynasty": "宋",
        "collection_info": null
    },
    {
        "uuid": "91ef358a508aaaaa3c3a0ee9f5347b05",
        "title": "宫词  其九七",
        "author": "周彦质",
        "content": "碧芦方沼水潺潺，迭石嵯峨翠霭间。\n不谓九重宫禁裏，忽逢江国好溪山。",
        "dynasty": "宋",
        "collection_info": null
    },
    {
        "uuid": "ad6b9fd4af9cf4cb1fbcdfd5b88f50c9",
        "title": "宫词  其九八",
        "author": "周彦质",
        "content": "綵架清阴接凤楼，分班左右各朋俦。\n就中最得抛梭便，不碍珠门紫绣毬。",
        "dynasty": "宋",
        "collection_info": null
    },
    {
        "uuid": "1f27d226889a8f5bfe7d6e61913d0a78",
        "title": "宫词  其九九",
        "author": "周彦质",
        "content": "楼殿亭台处处通，花光柳色共溟蒙。\n苑东即出横门道，已觉仙凡路不同。",
        "dynasty": "宋",
        "collection_info": null
    },
    {
        "uuid": "c015d81848ad62955f1847cbf004a92b",
        "title": "宫词  其一○○",
        "author": "周彦质",
        "content": "分引天源入禁城，御沟萦绕六宫行。\n寒声碧甃淙淙急，流到人间分外清。",
        "dynasty": "宋",
        "collection_info": null
    }
]