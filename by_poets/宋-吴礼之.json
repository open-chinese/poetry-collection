[
    {
        "title": "浣溪沙 南国风流是故乡",
        "author": "吴礼之",
        "content": "南国风流是故乡。\n红盐落子不因霜。\n于中小底最珍藏。\n荐酒荐茶些子涩，透心透顶十分香。\n可人回味越思量。",
        "dynasty": "宋",
        "collection_info": null
    },
    {
        "title": "喜迁莺 银蟾光彩",
        "author": "吴礼之",
        "content": "银蟾光彩。\n喜稔岁闰正，元宵还再。\n乐事难并，佳时罕遇，依旧试灯何碍。\n花市又移星汉，莲炬重芳人海。\n尽勾引，遍嬉游宝马，香车喧隘。\n晴快。\n天意教、人月更圆，偿足风流债。\n媚柳烟浓，夭桃红小，景物迥然堪爱。\n巷陌笑声不断，襟袖馀香仍在。\n待归也，便相期明日，踏青挑菜。",
        "dynasty": "宋",
        "collection_info": null
    },
    {
        "title": "丑奴儿・采桑子 金风颤叶",
        "author": "吴礼之",
        "content": "金风颤叶，那更饯别江楼。\n听凄切、阳关声断，楚馆云收。\n去也难留。\n万重烟水一扁舟。\n锦屏罗幌，多应换得，蓼岸苹洲。\n凝想恁时欢笑，伤今萍梗悠悠。\n谩回首、妖娆何处，眷恋无由。\n先自悲秋。\n眼前景物只供愁。\n寂寥情绪，也恨分浅，也悔风流。",
        "dynasty": "宋",
        "collection_info": null
    },
    {
        "title": "杏花天 闷来凭得阑干暖",
        "author": "吴礼之",
        "content": "闷来凭得阑干暖。\n自手引、朱帘高卷。\n桃花半露胭脂面。\n芳草如茵乍展。\n烟光散、湖光潋滟。\n映绿柳、黄鹂巧啭。\n遥山好似宫眉浅。\n人比遥山更远。",
        "dynasty": "宋",
        "collection_info": null
    },
    {
        "title": "雨中花・夜行船 眷浓恩重",
        "author": "吴礼之",
        "content": "眷浓恩重，长离永别，凭谁为返香魂。\n忆湘裙霞袖，杏脸樱唇。\n眉扫春山淡淡，眼裁秋水盈盈。\n便如何忘得，温柔情态，恬静天真。\n凭栏念及，夕阳西下，暮烟四起江村。\n渐入夜、疏星映柳，新月笼云。\n酝造一生清瘦，能消几个黄昏。\n断肠时候，帘垂深院，人掩重门。",
        "dynasty": "宋",
        "collection_info": null
    },
    {
        "title": "瑞鹤仙 风传秋信至",
        "author": "吴礼之",
        "content": "风传秋信至。\n颤叶叶庭梧，飘零阶砌。\n年华迅流水。\n况荣枯翻手，存亡弹指。\n谁编故纸。\n论古往、英雄斗智。\n在当时、唤做功名，到此尽成闲气。\n何谓。\n生为行客，死乃归人，世同驿邸。\n十步九计。\n空捞攘，谩儿戏。\n忍都将、有限光阴萦绊，趁逐无穷天地。\n我直须、跳出樊笼，做个俏底。",
        "dynasty": "宋",
        "collection_info": null
    },
    {
        "title": "蓦山溪 刘郎老矣",
        "author": "吴礼之",
        "content": "刘郎老矣，倦入繁华地。\n触目愈伤情，念陈迹、人非物是。\n共谁携手，落日步江村，临远水，对遥山，闲看烟云起。\n买牛卖剑，便作儿孙计。\n朋旧自荣华，也怜我、无名无利。\n箪瓢锺鼎，等是百年身，空妄作，枉迂回，贪爱从今止。",
        "dynasty": "宋",
        "collection_info": null
    },
    {
        "title": "风入松 苹汀蓼岸荻花洲",
        "author": "吴礼之",
        "content": "苹汀蓼岸荻花洲。\n占断清秋。\n五湖景物供心眼，几曾有、一点闲愁。\n梦里翩翩胡蝶，觉来叶叶渔舟。\n谢郎随分总优游。\n信任沈浮。\n恬然云水无贪吝，笑腰缠、骑鹤扬州。\n只恐丹青妙笔，写传难尽风流。",
        "dynasty": "宋",
        "collection_info": null
    },
    {
        "title": "渔家傲 红日三竿莺百啭",
        "author": "吴礼之",
        "content": "红日三竿莺百啭。\n梦回鸳枕离魂乱。\n料得玉人肠已断。\n眉峰敛。\n晓妆镜里春愁满。\n绿琐窗深难见面。\n云笺谩写教谁传。\n闻道笙歌归小院。\n梁尘颤。\n多因唱我新词劝。",
        "dynasty": "宋",
        "collection_info": null
    },
    {
        "title": "蝶恋花 睡思厌厌莺唤起",
        "author": "吴礼之",
        "content": "睡思厌厌莺唤起。\n帘卷东风，犹未忺梳洗。\n眼细眉长云拥髻。\n笑垂罗袖熏沈水。\n媚态盈盈闲举止。\n只有江梅，清韵能相比。\n诗酒琴棋歌舞地。\n又还同醉春风里。",
        "dynasty": "宋",
        "collection_info": null
    },
    {
        "title": "蝶恋花 急水浮萍风里絮",
        "author": "吴礼之",
        "content": "急水浮萍风里絮。\n恰似人情，恩爱无凭据。\n去便不来来便去。\n到头毕竟成轻负。\n帘卷春山朝又暮。\n莺燕空忙，不念花无主。\n心事万千谁与诉。\n断云零雨知何处。",
        "dynasty": "宋",
        "collection_info": null
    },
    {
        "title": "蝶恋花 满地落红初过雨",
        "author": "吴礼之",
        "content": "满地落红初过雨。\n绿树成阴，紫燕风前舞。\n烟草低迷萦小路。\n昼长人静扃朱户。\n沈水香销新剪苎。\n敧枕朦胧，花底闻莺语。\n春梦又还随柳絮。\n等闲飞过东墙去。",
        "dynasty": "宋",
        "collection_info": null
    },
    {
        "title": "桃源忆故人 画桥流水飞花舞",
        "author": "吴礼之",
        "content": "画桥流水飞花舞。\n柳外斜风细雨。\n红瘦绿肥春暮。\n肠断桃源路。\n欢随仙子乘鸾去。\n镂月裁云何处。\n唯有病和愁绪。\n肯伴刘郎住。",
        "dynasty": "宋",
        "collection_info": null
    },
    {
        "title": "谒金门 风乍扇",
        "author": "吴礼之",
        "content": "风乍扇。\n帘外落红千片。\n飞尽落花春不管。\n斗忙莺与燕。\n往事上心撩乱。\n睡起日高犹倦。\n料得伊家情眷眷。\n近来长梦见。",
        "dynasty": "宋",
        "collection_info": null
    },
    {
        "title": "霜天晓角 连环易缺",
        "author": "吴礼之",
        "content": "连环易缺。\n难解同心结。\n痴呆佳人才子，情缘重、怕离别。\n意切。\n人路绝。\n共沈烟水阔。\n荡漾香魂何处，长桥月。\n断桥月。",
        "dynasty": "宋",
        "collection_info": null
    },
    {
        "title": "霜天晓角 西风又急",
        "author": "吴礼之",
        "content": "西风又急。\n细雨黄花湿。\n楼枕一篙烟水，兰舟漾、画桥侧。\n念昔。\n空泪滴。\n故人何处觅。\n魂断菱歌凄怨，疏帘卷、暮山碧。",
        "dynasty": "宋",
        "collection_info": null
    },
    {
        "title": "生查子 吴山与越山",
        "author": "吴礼之",
        "content": "吴山与越山，相对摩今古。\n袅缆浙江亭，回首西兴渡。\n区区名利人，无分香闺住。\n匆遽促征鞍，又入临平路。",
        "dynasty": "宋",
        "collection_info": null
    },
    {
        "title": "失调名 我不成、心酸眼软",
        "author": "吴礼之",
        "content": "我不成、心酸眼软。",
        "dynasty": "宋",
        "collection_info": null
    },
    {
        "title": "好事近 金菊间芙蓉",
        "author": "吴礼之",
        "content": "金菊间芙蓉，秋意未为萧索。\n临水见山庭院。\n伴玉人杯酌。\n携炉终日袅沈烟，氤氲篆文□。\n可惜被风吹散，把袖儿笼着。",
        "dynasty": "宋",
        "collection_info": null
    },
    {
        "title": "柳梢青 板约红牙",
        "author": "吴礼之",
        "content": "板约红牙。\n歌翻白雪，杯泛流霞。\n苏小情多，潘郎年少，欢计生涯。\n轩窗临水人家。\n更门掩、青春杏花。\n百万呼卢，十千沽酒，不负韶华。",
        "dynasty": "宋",
        "collection_info": null
    }
]