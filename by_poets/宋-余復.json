[
    {
        "uuid": "10fa9d271a58e32768caba39c2ac5a9e",
        "title": "瑞峰",
        "author": "余復",
        "content": "海上一峰高插天，山头眼力穷大千。\n飞来鸿鹄下霄汉，掩翼缩足今三年。",
        "dynasty": "宋",
        "collection_info": null
    },
    {
        "uuid": "cd592ae34ea0498cfa5b64f53bc3da46",
        "title": "仙霞岭",
        "author": "余復",
        "content": "二十年前过此间，旅囊羞涩笔头悭。\n时来山色与人好，我亦诗肠似海宽。\n旧事消除身后梦，新声惭愧路旁官。\n乘车衣锦浑闲事，留此功名竹帛看。",
        "dynasty": "宋",
        "collection_info": null
    },
    {
        "uuid": "a8578a2f36cf780866b641528d0c6fbc",
        "title": "文笔峰",
        "author": "余復",
        "content": "一飞一飞知几时，斗酒落魄谁共知。\n胸中造物饱星斗，笔下文字盘蛟螭。",
        "dynasty": "宋",
        "collection_info": null
    },
    {
        "uuid": "936ef5958160f0fa3f5b102d6599e28b",
        "title": "西陂",
        "author": "余復",
        "content": "涉海波涛险，登山足力疲。\n胡为赤鑑游，海角山之涯。\n崎岖乱石间，况復乘船危。\n兹游固有意，访古伤今时。\n荒陂存遗迹，缺处十丈余。\n父老向我言，先畴为农师。\n当时大父行，相与筑此堤。\n堤成百物丰，师承及见之。\n稻蟹不论钱，况敢论糠粃。\n一朝坏不修，惊心伤鼓鼙。\n田家岁作苦，土狭何由支。\n忆昔禾黍地，石水数斗泥。\n前功嗟已废，继者今其谁。\n曾闻部使者，询问及故基。\n水利固可究，具文怨徒欺。\n又闻劝农吏，楚楚多奇姿。\n朝游暮始还，山水穷清晖。\n有念不及此，但见冠盖飞。\n公家急相敛，星火惊文移。\n农无地可耕，岁入何从规。\n今幸长官贤，愿言拯我饥。\n作书白太守，经营得如兹。\n珍重父老言，岂为儿童戏。\n皇华如观风，此老诚可资。",
        "dynasty": "宋",
        "collection_info": null
    },
    {
        "uuid": "e0aff8dec743d26290a2ced0f82b3703",
        "title": "霍童山",
        "author": "余復",
        "content": "霍童山峰凡六六，不知仙子在何山。\n秋风万里一黄鹤，返照半林双白鷴。\n长剑气横霄汉外，飞泉影落画图间。\n自怜懒作朝阳客，访道寻真日往返。",
        "dynasty": "宋",
        "collection_info": null
    },
    {
        "uuid": "c22d2edc8c47ec74fbbf89bcbd6bb0e2",
        "title": "金鰲桥",
        "author": "余復",
        "content": "吾闽三山妙天下，灵鰲背上罗高峯。\n山环水绕龙虎伏，人在缥渺烟霞中。",
        "dynasty": "宋",
        "collection_info": null
    },
    {
        "uuid": "d394e2e223199cdfc57522d24c2b9707",
        "title": "报恩寺",
        "author": "余復",
        "content": "大山奔到海之滨，中有辉光佛剎新。\n前后二三皆梵侣，不知谁是报恩人。",
        "dynasty": "宋",
        "collection_info": null
    },
    {
        "uuid": "f70ddb6e0f66e793282cbeef81e16125",
        "title": "和御赐登第",
        "author": "余復",
        "content": "风虎云龙岂偶然，信知盛世士多贤。\n虞庠教育蒙深泽，汉殿咨询愧首延。\n释褐遽沾琼宴宠，锡诗齐听玉音宣。\n爱君忧国平生志，敢负周王宴乐篇。",
        "dynasty": "宋",
        "collection_info": null
    }
]