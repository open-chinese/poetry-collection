[
    {
        "uuid": "c43cb34ed3c05e40b5cc166483d1c2a5",
        "title": "挽故知容州朝请陶公五首  其一",
        "author": "罗一龙",
        "content": "古貌如公更古心，宦情终浅道情深。\n区区饱暖何曾计，一字廉称值万金。",
        "dynasty": "宋",
        "collection_info": null
    },
    {
        "uuid": "4b1f3c56312080c83cedaed852a1543f",
        "title": "挽故知容州朝请陶公五首  其二",
        "author": "罗一龙",
        "content": "幕府当年誉四驰，诸公每恨识之迟。\n长材若肯为时用，世上何官不可为。",
        "dynasty": "宋",
        "collection_info": null
    },
    {
        "uuid": "d12eac13faa2522f566cbc421d71fc70",
        "title": "挽故知容州朝请陶公五首  其三",
        "author": "罗一龙",
        "content": "尽说休官靖节贤，几人真箇隠林泉。\n如今却有云仍在，牢在平塘十五年。",
        "dynasty": "宋",
        "collection_info": null
    },
    {
        "uuid": "a684233eaf8d55ad703fe5b29cf00033",
        "title": "挽故知容州朝请陶公五首  其四",
        "author": "罗一龙",
        "content": "剖竹公符墨未干，先生雅意只青山。\n潇然纸帐梅花梦，不到清香画戟间。",
        "dynasty": "宋",
        "collection_info": null
    },
    {
        "uuid": "c4e1bce8bf9a26218ea6a39727b76b24",
        "title": "挽故知容州朝请陶公五首  其五",
        "author": "罗一龙",
        "content": "平生心事辱相知，矻矻逢人说项斯。\n可恨襄阳失庞老，朔风吹泪送灵轜。",
        "dynasty": "宋",
        "collection_info": null
    }
]