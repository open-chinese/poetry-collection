[
    {
        "uuid": "2de7cbb8b9a33b192852120a79216b3f",
        "title": "桃源",
        "author": "释宗觉",
        "content": "深隐犹疑世上闻，桃花还洩洞中春。\n当时不得渔人入，将谓人问几世秦。",
        "dynasty": "宋",
        "collection_info": null
    },
    {
        "uuid": "7c37c640e9c25cc02aa8d0d455d3949e",
        "title": "和王龟龄惠诗",
        "author": "释宗觉",
        "content": "少年词赋客，昔与山翁游。\n暂抑骅骝姿，聊伴盐车留。\n幽坡赏春色，明月同高秋。\n君才如鲍照，顾我非汤休。\n木桃时一投，琼瑶三四酬。\n可怜横海鳞，尺水难沉浮。\n飘然拂袖去，形影那容求。\n早莫哦君诗，书空復搔头。\n迩来三年余，拟君荐经由。\n长篇忽见遗，顿觉驱烦愀。\n君马何大驶，追踪谪僊流。\n锦绣满肠胃，词人孰能俦。\n故将西子容，来贻嫫姆羞。\n行看復坐吟，终日如軥辀。\n安得君书斋，移来近前陬。\n论文与谈笑，一释老者忧。\n春禽昼聒聒，窗风夜飕飕。\n怀君不成寐，频惊节物遒。\n君文已造妙，君德当慎修。\n谒帝明光宫，随珠那暗投。",
        "dynasty": "宋",
        "collection_info": null
    },
    {
        "uuid": "3de928b4fa84eb1995ff2395c30e73d6",
        "title": "题济川亭",
        "author": "释宗觉",
        "content": "高亭窥绿润，古寺面苍阴。\n闻有遗仙事，应容过客寻。\n路危山背迥，云重洞天深。\n一鸟不飞去，时能弄好音。",
        "dynasty": "宋",
        "collection_info": null
    }
]