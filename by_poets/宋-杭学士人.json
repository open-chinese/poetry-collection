[
    {
        "uuid": "ab2a774c40fda76702b3d4ddf0d46e10",
        "title": "绝句",
        "author": "杭学士人",
        "content": "塞翁何必恨失马，城火可怜殃及鱼。\n一笑出门天万里，担头犹有斥姦书。",
        "dynasty": "宋",
        "collection_info": null
    },
    {
        "uuid": "e9d1c899cbc96a2a82c81628fbc8f553",
        "title": "五言",
        "author": "杭学士人",
        "content": "郑五不去国，金陵深惧君。\n校存知必毁，书在已如焚。\n自是清流祸，非干比党分。\n归欤虽幸矣，恨未效朱云。",
        "dynasty": "宋",
        "collection_info": null
    },
    {
        "uuid": "2c8a09d877f9e9c4262f56c94fb7c887",
        "title": "古诗",
        "author": "杭学士人",
        "content": "上书如啜卢仝茶，直论国体宁无譁。\n依然茅苇纵横斜，钟山老柏休槎牙。\n呜呼时事如丝麻，食肉者口徒咿哇。\n鬼蜮空含射影沙，逐客令下堪吁嗟。\n识者将谓秦得邪，淳佑寖不如端嘉。\n邪人刚指正人邪，时有引喙鸣灵鸦。\n失脚奇祸曹罗罝，尼山草木枯无华，奄奄山鬼相揄揶。\n我今束书归天涯，不惜一去惜国家。",
        "dynasty": "宋",
        "collection_info": null
    }
]