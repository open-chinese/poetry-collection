[
    {
        "title": "菩萨蛮 行云过尽星河烂",
        "author": "陈师道",
        "content": "行云过尽星河烂。\n炉烟未断蛛丝满。\n想得两眉颦。\n停针忆远人。\n河桥知有路。\n不解留郎住。\n天上隔年期。\n人间长别离。",
        "dynasty": "宋",
        "collection_info": null
    },
    {
        "title": "菩萨蛮 东风乌鹊西飞燕",
        "author": "陈师道",
        "content": "东风乌鹊西飞燕。\n盈盈一水经年见。\n急雨洗香车。\n天回河汉斜。\n离愁千载上。\n相远长相望。\n终不似人间。\n回头万里山。",
        "dynasty": "宋",
        "collection_info": null
    },
    {
        "title": "菩萨蛮 绮楼小小穿针女",
        "author": "陈师道",
        "content": "绮楼小小穿针女。\n秋光点点蛛丝雨。\n今夕是何宵。\n龙车乌鹊桥。\n经年谋一笑。\n岂解令人巧。\n不用问如何。\n人间巧更多。",
        "dynasty": "宋",
        "collection_info": null
    },
    {
        "title": "菩萨蛮 银潢清浅填乌鹊",
        "author": "陈师道",
        "content": "银潢清浅填乌鹊。\n画檐急雨长河落。\n初月未成圆。\n明星惜此筵。\n愁来无断绝。\n岁岁年年别。\n不用泪红滋。\n年年岁岁期。",
        "dynasty": "宋",
        "collection_info": null
    },
    {
        "title": "木兰花・玉楼春 阴阴云日江城晚",
        "author": "陈师道",
        "content": "阴阴云日江城晚。\n小院回廊春已满。\n谁教言语似鹂黄，深闭玉笼千万怨。\n蓬莱易到人难见。\n香火无凭空有愿。\n不辞歌里断人肠，只怕有肠无处断。",
        "dynasty": "宋",
        "collection_info": null
    },
    {
        "title": "南柯子・南歌子 故国山河在",
        "author": "陈师道",
        "content": "故国山河在，新堂冰雪生。\n万家和气贺初成。\n人在笙歌声里、暗生春。\n今代无双士，当年第一人。\n杯行到手莫辞频。\n明日凤池归路、隔清尘。",
        "dynasty": "宋",
        "collection_info": null
    },
    {
        "title": "西江月 楼上风生白羽",
        "author": "陈师道",
        "content": "楼上风生白羽，尊前笑出青春。\n破红展翠恰如今。\n把酒如何不饮。\n绣幕灯深绿暗，画帘人语黄昏。\n晚云将雨不成阴。\n竹月风窗弄影。",
        "dynasty": "宋",
        "collection_info": null
    },
    {
        "title": "菩萨蛮 喧喧车马西郊道",
        "author": "陈师道",
        "content": "喧喧车马西郊道。\n临行更觉人情好。\n住有一年情。\n去留千载名。\n离歌声欲尽。\n只作常时听。\n天上玉堂东。\n阳春是梦中。",
        "dynasty": "宋",
        "collection_info": null
    },
    {
        "title": "虞美人 城南观阁连云起",
        "author": "陈师道",
        "content": "城南观阁连云起。\n形像丹青里。\n使君笳鼓渡江来。\n尽带江南春色、放春回。\n青春欲住风催去。\n流水花无数。\n尊前触目一番新。\n只有玉楼明月、记游人。",
        "dynasty": "宋",
        "collection_info": null
    },
    {
        "title": "木兰花・玉楼春 湖平木落摇空阔",
        "author": "陈师道",
        "content": "湖平木落摇空阔。\n叶底流泉鸣复咽，酒边清漏往时同，花里朱弦纤手抹。\n风光过手春冰滑。\n十事违人常七八。\n不将白发并黄花，拟下清流揽明月。",
        "dynasty": "宋",
        "collection_info": null
    },
    {
        "title": "南乡子 晴野下田收",
        "author": "陈师道",
        "content": "晴野下田收。\n照影寒江落雁洲。\n禅榻茶炉深闭阁，飕飕。\n横雨旁风不到头。\n登览却轻酬。\n剩作新诗报答秋。\n人意自阑花自好，休休。\n今日看时蝶也愁。",
        "dynasty": "宋",
        "collection_info": null
    },
    {
        "title": "南乡子 潮落去帆收",
        "author": "陈师道",
        "content": "潮落去帆收。\n沙涨江回旋作洲。\n侧帽独行斜照里，飕飕。\n卷地风前更掉头。\n语妙后难酬。\n回雁峰南未得秋。\n唤取佳人听旧曲，休休。\n瘴雨无花孰与愁。",
        "dynasty": "宋",
        "collection_info": null
    },
    {
        "title": "西江月 点点轻黄减白",
        "author": "陈师道",
        "content": "点点轻黄减白，垂垂重露生鲜。\n肌香骨秀月中仙。\n雪满瑶台曳练。\n绰约却宜长见，清真不假馀妍。\n殷勤与插小婵娟。\n要试尊前玉面。",
        "dynasty": "宋",
        "collection_info": null
    },
    {
        "title": "西江月 叶叶枝枝绿暗",
        "author": "陈师道",
        "content": "叶叶枝枝绿暗，重重密密红滋。\n芳心应恨赏春迟。\n不会春工着意。\n晚照酒生娇面，新妆睡污胭脂。\n凭将双叶寄相思。\n与看钗头何似。",
        "dynasty": "宋",
        "collection_info": null
    },
    {
        "title": "菩萨蛮 髻钗初上朝云卷",
        "author": "陈师道",
        "content": "髻钗初上朝云卷。\n眼波翻动眉山远。\n一曲杜韦娘。\n当年枉断肠。\n佳期如好月。\n拟满还须缺。\n别易见应难。\n长须仔细看。",
        "dynasty": "宋",
        "collection_info": null
    },
    {
        "title": "减字木兰花 清尊白发",
        "author": "陈师道",
        "content": "清尊白发。\n曾是登临年少客。\n不似当年。\n人与黄花两并妍。\n来愁去恨。\n十载相看情不尽。\n莫更思量。\n梦破春回枉断肠。",
        "dynasty": "宋",
        "collection_info": null
    },
    {
        "title": "满庭芳 闽岭先春",
        "author": "陈师道",
        "content": "闽岭先春，琅函联璧，帝所分落人间。\n绮窗纤手，一缕破双团。\n云里游龙舞凤，香雾起、飞月轮边。\n华堂静，松风竹雪，金鼎沸湲潺。\n门阑。\n车马动，扶黄籍白，小袖高鬟。\n渐胸里轮囷，肺腑生寒。\n唤起谪仙醉倒，翻湖海、倾泻涛澜。\n笙歌散，风帘月幕，禅榻鬓丝斑。",
        "dynasty": "宋",
        "collection_info": null
    },
    {
        "title": "南乡子 急雨打寒窗",
        "author": "陈师道",
        "content": "急雨打寒窗。\n雨气侵灯暗壁缸。\n窗下有人挑锦字，行行。\n泪湿红绡减旧香。\n往事最难忘。\n更着秋声说断肠。\n曲渚圆沙风叶底，藏藏。\n谁使鸳鸯故作双。",
        "dynasty": "宋",
        "collection_info": null
    },
    {
        "title": "清平乐 休休莫莫",
        "author": "陈师道",
        "content": "休休莫莫。\n更莫思量着。\n记着不如浑忘着。\n百种寻思枉却。\n绣囊锦帐吹香。\n雄蜂雌蝶难双。\n眉上放开春色，眼前怜取新郎。",
        "dynasty": "宋",
        "collection_info": null
    },
    {
        "title": "清平乐 藏藏摸摸",
        "author": "陈师道",
        "content": "藏藏摸摸。\n好事争如莫。\n背后寻思浑是错。\n猛与将来放着。\n吹花卷絮无踪。\n晚妆知为谁红。\n梦断阳台云雨，世间不要春风。",
        "dynasty": "宋",
        "collection_info": null
    },
    {
        "title": "南乡子 阴重雨垂垂",
        "author": "陈师道",
        "content": "阴重雨垂垂。\n并马西郊试薄衣。\n红蕊未开花已过，迟迟。\n不见东风着意时。\n酒到更须辞。\n报答春光旧有期。\n勤苦着书妨作乐，痴痴。\n莫学衰翁万事非。",
        "dynasty": "宋",
        "collection_info": null
    },
    {
        "title": "罗敷媚・采桑子 春风吹尽秋光照",
        "author": "陈师道",
        "content": "春风吹尽秋光照，瘦减初黄。\n改样新妆。\n特地相逢只认香。\n南台九日登临处，不共飞觞。\n镜里伊傍。\n独秀钗头殿众芳。",
        "dynasty": "宋",
        "collection_info": null
    },
    {
        "title": "罗敷媚・采桑子 芙蓉不借韶华助",
        "author": "陈师道",
        "content": "芙蓉不借韶华助，故着缃黄。\n宿面留妆。\n不出寒花只暂香。\n伤春不尽悲秋苦，落蕊浮觞。\n知在谁傍。\n一笑盈盈百种芳。",
        "dynasty": "宋",
        "collection_info": null
    },
    {
        "title": "木兰花・玉楼春 荣光休气天为瑞",
        "author": "陈师道",
        "content": "荣光休气天为瑞。\n道祖当天传宝裔。\n千年昌运此时逢，四海欢声今日沸。\n蒙蒙香雾沾衣腻。\n漠漠轻寒梅柳细。\n封人长有祝尧心，从此年年并岁岁。",
        "dynasty": "宋",
        "collection_info": null
    },
    {
        "title": "木兰花减字・减字木兰花 娉婷娜袅",
        "author": "陈师道",
        "content": "娉婷娜袅。\n红落东风青子小。\n妙舞逶迤。\n拍误周郎却未知。\n花前月底。\n谁唤分司狂御史。\n欲语还休。\n唤不回头莫着羞。",
        "dynasty": "宋",
        "collection_info": null
    },
    {
        "title": "木兰花减字・减字木兰花 娉娉袅袅",
        "author": "陈师道",
        "content": "娉娉袅袅。\n芍药枝头红玉小。\n舞袖迟迟。\n心到郎边客已知。\n当筵举酒。\n劝我尊前松柏寿。\n莫莫休休。\n白发簪花我自羞。",
        "dynasty": "宋",
        "collection_info": null
    },
    {
        "title": "临江仙 离别寻常今白首",
        "author": "陈师道",
        "content": "离别寻常今白首，更须竹雨萧萧。\n不应都占世间豪。\n清风居士手，杨柳洛城腰。\n文字功名真自误，从今好月良宵。\n只消怜取董娇饶。\n修门君自到，不用我词招。",
        "dynasty": "宋",
        "collection_info": null
    },
    {
        "title": "南柯子・南歌子 天上云为瑞",
        "author": "陈师道",
        "content": "天上云为瑞，人间睡作魔，疏帘清簟汗成河。\n酒醒梦回眵眼、费摩娑。\n但有寒喧问，初无凤鸟过。\n尘生铜碾网生罗。\n一喏十年犹未、意如何。",
        "dynasty": "宋",
        "collection_info": null
    },
    {
        "title": "木兰花减字・减字木兰花 匀红点翠",
        "author": "陈师道",
        "content": "匀红点翠。\n取次梳妆谁得似。\n风柳腰肢。\n尽日纤柔属阿谁。\n娇娇小小。\n却是寻春人较老。\n着便休痴。\n付与风流幕下儿。",
        "dynasty": "宋",
        "collection_info": null
    },
    {
        "title": "清平乐 秋声隐地",
        "author": "陈师道",
        "content": "秋声隐地。\n叶叶无留意。\n冰簟流光团扇坠。\n惊起双栖燕子。\n夜堂帘合回廊。\n风帏吹乱凝香。\n卧看一庭名月，晓衾不耐初凉。",
        "dynasty": "宋",
        "collection_info": null
    },
    {
        "title": "清平乐 秋光烛地",
        "author": "陈师道",
        "content": "秋光烛地。\n帘幕生秋意。\n露叶翻风惊鹊坠。\n暗落青林红子。\n微行声断长廊。\n熏炉衾换生香。\n灭烛却延明月，揽衣先怯微凉。",
        "dynasty": "宋",
        "collection_info": null
    },
    {
        "title": "卜算子 纤软小腰身",
        "author": "陈师道",
        "content": "纤软小腰身，明秀天真面。\n淡画修眉小作春，中有相思怨。\n背立向人羞，颜破因谁倩。\n不比阳台梦里逢，亲向尊前见。",
        "dynasty": "宋",
        "collection_info": null
    },
    {
        "title": "洛阳春・一落萦 酒到横波娇满",
        "author": "陈师道",
        "content": "酒到横波娇满。\n和香喷面。\n攀花落雨祝东风，诮不借、周郎便。\n背立腰肢挪拈。\n更须回盼。\n多生不作好因缘，甚只向、尊前见。",
        "dynasty": "宋",
        "collection_info": null
    },
    {
        "title": "浣溪沙 暮叶朝花种种陈",
        "author": "陈师道",
        "content": "暮叶朝花种种陈。\n三秋作意向诗人。\n安排云雨要新清。\n随意且须追去马，轻衫从使着行尘。\n晚窗谁念一愁新。",
        "dynasty": "宋",
        "collection_info": null
    },
    {
        "title": "临江仙 官样初黄过闰九",
        "author": "陈师道",
        "content": "官样初黄过闰九。\n鲜妍时更宜寒。\n挽回人意不成阑。\n香罗堆叶密，芳意着心单。\n过与后房歌舞手，轻盈喜色生颜。\n堕钗拥髻与垂鬟。\n欲知谁称面，遍插一枝看。",
        "dynasty": "宋",
        "collection_info": null
    },
    {
        "title": "清平乐 重重叠叠",
        "author": "陈师道",
        "content": "重重叠叠。\n娜娜裙千襵。\n时样官黄香百叶。\n一岁相逢两节。\n曲阑绕遍芳丛。\n一枝作意妍秾。\n折得有谁相忆，却须还与秋风。",
        "dynasty": "宋",
        "collection_info": null
    },
    {
        "title": "南乡子 风絮落东邻",
        "author": "陈师道",
        "content": "风絮落东邻。\n点缀繁枝旋化尘。\n关锁玉楼巢燕子，冥冥。\n桃李摧残不见春。\n流转到如今。\n翡翠生儿翠作衿。\n花样腰身官样立，婷婷。\n困倚阑干一欠伸。",
        "dynasty": "宋",
        "collection_info": null
    },
    {
        "title": "南乡子 乱蕊压枝繁",
        "author": "陈师道",
        "content": "乱蕊压枝繁。\n堆积金钱闹作团。\n晚起涂黄仍带酒，看看。\n衣剩腰肢故着单。\n薄瘦却禁寒。\n牵引人心不放阑。\n拟折一枝遮老眼，难难。\n蝶横蜂争只倚阑。",
        "dynasty": "宋",
        "collection_info": null
    },
    {
        "title": "临江仙 曲巷斜街信马",
        "author": "陈师道",
        "content": "曲巷斜街信马，小桥流水谁家。\n浅衫深袖倚门斜。\n只缘些子意，消得百般夸。\n粉面初生明月，酒容欲退朝霞。\n春风还解染霜华。\n肯持鸳绮被，来伴杜家花。",
        "dynasty": "宋",
        "collection_info": null
    },
    {
        "title": "蝶恋花 九里山前千里路",
        "author": "陈师道",
        "content": "九里山前千里路。\n流水无情，只送行人去。\n路转河回寒日暮。\n连峰不许重回顾。\n水解随人花却住。\n衾冷香销，但有残妆污。\n泪入长江空几许。\n双洪一抹无寻处。",
        "dynasty": "宋",
        "collection_info": null
    },
    {
        "title": "西江月 浅色千重柔叶",
        "author": "陈师道",
        "content": "浅色千重柔叶，深心一点娇黄。\n只消可意更须香。\n好个风流模样。\n玉蕊今谁攀折，诗人此日凄凉。\n正须蛮素作伊凉。\n与插钗傍鬓上。",
        "dynasty": "宋",
        "collection_info": null
    },
    {
        "title": "洛阳春・一落萦 素手拈花纤软",
        "author": "陈师道",
        "content": "素手拈花纤软。\n生香相乱。\n却须诗力与丹青，恐俗手、难成染。\n一顾教人微倩。\n那堪亲见。\n不辞紫袖拂清尘，也要识、春风面。",
        "dynasty": "宋",
        "collection_info": null
    },
    {
        "title": "菩萨蛮 清词丽句前朝曲",
        "author": "陈师道",
        "content": "清词丽句前朝曲。\n使君借与灯前读。\n读罢已三更。\n寒窗雨打声。\n应怜诗客老。\n要使情怀好。\n犹有解歌人。\n尊前未得听。",
        "dynasty": "宋",
        "collection_info": null
    },
    {
        "title": "木兰花减字・减字木兰花 清愁叠积",
        "author": "陈师道",
        "content": "清愁叠积。\n更莫迟留春酒逼。\n吹面和风。\n梅信新来一线通。\n危楼晓望。\n雪满群山开画障。\n目断瑶川。\n同凭阑干意几般。",
        "dynasty": "宋",
        "collection_info": null
    },
    {
        "title": "卜算子 梅岭数枝春",
        "author": "陈师道",
        "content": "梅岭数枝春，疏影斜临水。\n不借芳华只自香，娇面长如洗。\n还把最繁枝，过与偏怜底。\n拭傍鸾台仔细看，何似丹青里。",
        "dynasty": "宋",
        "collection_info": null
    },
    {
        "title": "渔家傲 一舸姑苏风雨疾",
        "author": "陈师道",
        "content": "一舸姑苏风雨疾。\n吴笺满载红犹湿。\n色润朝花光触日。\n人未识。\n街南小阮应先得。\n青入柳条初着色。\n溪梅已露春消息。\n拟作新词酬帝力。\n轻落笔。\n黄秦去后无强敌。",
        "dynasty": "宋",
        "collection_info": null
    },
    {
        "title": "少年游 御园果子压枝繁",
        "author": "陈师道",
        "content": "御园果子压枝繁。\n看看分摘无缘。\n团沙弄雪，劳心费手，不肯暂时圆。\n赛神旧愿心儿有，终了待、几时还。\n芍药梢头，红红白白，一种几千般。",
        "dynasty": "宋",
        "collection_info": null
    },
    {
        "title": "南乡子 袅娜破瓜馀",
        "author": "陈师道",
        "content": "袅娜破瓜馀。\n豆蔻梢头二月初。\n众里腰肢遥可识，应殊。\n暗里犹能摸得渠。\n醉侧不须扶。\n唤作周家行画图。\n背立欠伸花絮底，知无。\n未信丹青画得如。",
        "dynasty": "宋",
        "collection_info": null
    },
    {
        "title": "木兰花减字・减字木兰花 今年百五",
        "author": "陈师道",
        "content": "今年百五。\n风日清明尘不举。\n紫袖红陈。\n三节烟花次第春。\n来舆去马。\n千念一空春事谢。\n白下门东。\n谁见初杨弄晚风。",
        "dynasty": "宋",
        "collection_info": null
    },
    {
        "title": "踏莎行 红上花梢",
        "author": "陈师道",
        "content": "红上花梢，风传梅信。\n青春欲动群芳竞。\n林声鸟语带馀寒，江光野色开游径。\n乍雨还晴，喧寒不定。\n重门深院帘帷静。\n又还日日唤愁生，到谁准拟风流病。",
        "dynasty": "宋",
        "collection_info": null
    },
    {
        "title": "菩萨蛮 晓来误入桃源洞",
        "author": "陈师道",
        "content": "晓来误入桃源洞。\n恰见佳人春睡重。\n玉腕枕香腮。\n荷花藕上开。\n一扇俄惊起。\n敛黛凝秋水。\n笑倩整金衣。\n问郎来几时。",
        "dynasty": "宋",
        "collection_info": null
    },
    {
        "title": "卜算子 摇风影似凝",
        "author": "陈师道",
        "content": "摇风影似凝，带雪香如抱。\n开尽南枝到北枝，不道春将老。\n飘飖姑射仙，谁识冰肌好。\n会有青绫梦觉人，可爱池塘草。",
        "dynasty": "宋",
        "collection_info": null
    },
    {
        "title": "卜算子 绣幕罩梅花",
        "author": "陈师道",
        "content": "绣幕罩梅花，莫放清香透。\n鉴里朱颜岁岁移，只道花依旧。\n把酒问梅花，知我离情否。\n若使梅花知我时，料得花须瘦。",
        "dynasty": "宋",
        "collection_info": null
    },
    {
        "title": "卜算子 雪暗岭头云",
        "author": "陈师道",
        "content": "雪暗岭头云，竹冷溪边树。\n还似潇湘缥缈人，玉骨笼香雾。\n月下幽香度。\n梦里香魂驻。\n回首南枝酒半醺，寂寞无寻处。",
        "dynasty": "宋",
        "collection_info": null
    },
    {
        "title": "妾薄命二首  其一",
        "author": "陈师道",
        "content": "主家十二楼，一身当三千。\n古来妾薄命，事主不尽年。\n起舞为主寿，相送南阳阡。\n忍着主衣裳，为人作春妍。\n有声当彻天，有泪当彻泉。\n死者恐无知，妾身长自怜。",
        "dynasty": "宋",
        "collection_info": null
    },
    {
        "title": "妾薄命二首  其二",
        "author": "陈师道",
        "content": "叶落风不起，山空花自红。\n捐世不待老，惠妾无其终。\n一死尚可忍，百岁何当穷。\n天地岂不宽，妾身自不容。\n死者如有知，杀身以相从。\n向来歌舞处，夜雨鸣寒蛩。",
        "dynasty": "宋",
        "collection_info": null
    },
    {
        "title": "南丰先生挽词二首  其一",
        "author": "陈师道",
        "content": "早弃人间事，真从地下游。\n丘原无起日，江汉有东流。\n身世从违裏，功名取次休。\n不应须礼乐，始作后程仇。",
        "dynasty": "宋",
        "collection_info": null
    },
    {
        "title": "南丰先生挽词二首  其二",
        "author": "陈师道",
        "content": "精爽回长夜，衣冠出广庭。\n勋庸留琬琰，形像付丹青。\n道丧余篇翰，人亡更典刑。\n侯芭才一足，白首太玄经。",
        "dynasty": "宋",
        "collection_info": null
    },
    {
        "title": "送外舅郭大夫槩西川提点刑狱",
        "author": "陈师道",
        "content": "丈人东南来，復作西南去。\n连年万里别，更觉贫贱苦。\n王事有期程，亲年当喜惧。\n畏与妻子别，已復迫曛暮。\n何者最可怜，儿生未知父。\n盗贼非人情，蛮夷正狼顾。\n功名何用多，莫作分外虑。\n万里早归来，九折慎驰骛。\n嫁女不离家，生男已当户。\n曲逆老不侯，知人公岂误。",
        "dynasty": "宋",
        "collection_info": null
    },
    {
        "title": "送内",
        "author": "陈师道",
        "content": "麀麌顾其子，燕雀各有随。\n与子为夫妇，五年三别离。\n儿女岂不怀，母老妹已笄。\n父子各从母，可喜亦可悲。\n关河万里道，子去何当归。\n三岁不可道，白首以为期。\n百亩未为多，数口可无饥。\n吞声不敢尽，欲怨当归谁。",
        "dynasty": "宋",
        "collection_info": null
    },
    {
        "title": "别三子",
        "author": "陈师道",
        "content": "夫妇死同穴，父子贫贱离。\n天下宁有此，昔闻今见之。\n母前三子后，熟视不得追。\n嗟乎胡不仁，使我至于斯。\n有女初束髮，已知生离悲。\n枕我不肯起，畏我从此辞。\n大儿学语言，拜揖未胜衣。\n唤耶我欲去，此语那可思。\n小儿襁褓间，抱负有母慈。\n汝哭犹在耳，我怀人得知。",
        "dynasty": "宋",
        "collection_info": null
    },
    {
        "title": "寄外舅郭大夫二首  其一",
        "author": "陈师道",
        "content": "巴蜀通归使，妻孥且旧居。\n深知报消息，不忍问何如。\n身健何妨远，情亲未肯疏。\n功名欺老病，泪尽数行书。",
        "dynasty": "宋",
        "collection_info": null
    },
    {
        "title": "寄外舅郭大夫二首  其二",
        "author": "陈师道",
        "content": "丈人鲁诸生，明刑如皋陶。\n幸宽右顾忧，未惜一身遥。\n西南万里行，可以断绳桥。\n慎勿用惠文，神母仁如尧。",
        "dynasty": "宋",
        "collection_info": null
    },
    {
        "title": "城南寓居",
        "author": "陈师道",
        "content": "游子暮何归，韦杜城南村。\n秋水深可测，挽衣踏行云。\n道暗失归处，栖鸟故不喧。\n牛羊闭篱落，稚子犹在门。",
        "dynasty": "宋",
        "collection_info": null
    },
    {
        "title": "江湖堂",
        "author": "陈师道",
        "content": "莫爱西湖好，涓涓去不迴。\n无情是江水，犹解及时来。",
        "dynasty": "宋",
        "collection_info": null
    },
    {
        "title": "忆少子",
        "author": "陈师道",
        "content": "端也早丰下，岁晚未可量。\n我老不自食，安得如我长。\n呱呱弃不子，退省未始忘。\n吾母亦念我，与尔宁相望。",
        "dynasty": "宋",
        "collection_info": null
    },
    {
        "title": "眠云斋",
        "author": "陈师道",
        "content": "已是登临晚，长须爱惜春。\n终当捐世事，来作卧云人。",
        "dynasty": "宋",
        "collection_info": null
    },
    {
        "title": "赠二苏公",
        "author": "陈师道",
        "content": "岷峨之山中巴江，桂椒柟栌枫柞樟。\n青金黄玉丹砂良，兽皮鸟羽不足当。\n异人间出骇四方，严王陈李司马扬。\n一翁二季对相望，奇宝横道骥伏箱。\n谁其识者有欧阳，大科异等固其常。\n小却盛之白玉堂，典谟颂雅用所长。\n度越周汉登虞唐，千载之下有素王。\n平陈郑毛视荒荒，后生不作诸老亡。\n文体变化未可量，万口一律如吃羌。\n妖狐幻人犬陆梁，虎豹却走逢牛羊。\n上帝惠顾祓不祥，天门夜下龙虎章。\n前驱吴回后炎皇，绛旗丹毂朱冠裳。\n从以甲胄万鬼行，乘风纵燎无留藏。\n天高地下日月光，授公以柄扶病伤。\n士如稻苗待公秧，临流不渡公为航。\n如大医王治膏肓，外证已解中尚彊。\n探囊一试黄昏汤，一洗十年新学肠。\n老生塞口不敢尝，向来狂杀今尚狂，请公别试囊中方。",
        "dynasty": "宋",
        "collection_info": null
    },
    {
        "title": "暑雨",
        "author": "陈师道",
        "content": "密雨吹不断，贫居常闭门。\n东溟容有限，西极更能存。\n束湿炊悬釜，翻床补坏垣。\n倒身无着处，呵手不成温。",
        "dynasty": "宋",
        "collection_info": null
    },
    {
        "title": "送江楚州",
        "author": "陈师道",
        "content": "濠梁初得意，阙里旧论诗。\n晚岁何多难，经年始一辞。\n淮人饥馑后，良吏拊循时。\n欲託山阳簿，翁归不受私。",
        "dynasty": "宋",
        "collection_info": null
    },
    {
        "title": "山口",
        "author": "陈师道",
        "content": "湖阔疑无地，河回忽见山。\n登临聊自试，衰疾致身闲。\n四壁宁虞盗，多方莫驻颜。\n无风回远笛，有月待人还。",
        "dynasty": "宋",
        "collection_info": null
    },
    {
        "title": "晁无咎张文潜见过",
        "author": "陈师道",
        "content": "白社双林去，高轩二妙来。\n排门衝鸟雀，挥壁带尘埃。\n不惮除堂费，深愁载酒回。\n功名付公等，归路在蓬莱。",
        "dynasty": "宋",
        "collection_info": null
    },
    {
        "title": "示三子",
        "author": "陈师道",
        "content": "去远即相忘，归近不可忍。\n儿女已在眼，眉目略不省。\n喜极不得语，泪尽方一哂。\n了知不是梦，忽忽心未稳。",
        "dynasty": "宋",
        "collection_info": null
    },
    {
        "title": "次韵答邢居实二首  其一",
        "author": "陈师道",
        "content": "汉庭用少公何在，不使羣飞接羽翰。\n今代贵人须白髮，挂冠高处未宜弹。",
        "dynasty": "宋",
        "collection_info": null
    },
    {
        "title": "次韵答邢居实二首  其二",
        "author": "陈师道",
        "content": "秋来为客意何如，千里山河信不疏。\n昔日老人今则少，不妨红叶闭门书。",
        "dynasty": "宋",
        "collection_info": null
    },
    {
        "title": "丞相温公挽词三首  其一",
        "author": "陈师道",
        "content": "恭默思良弼，诗书正百工。\n事多违谢傅，天遽夺杨公。\n一代风流尽，三师礼数崇。\n若无天下议，美恶併成空。",
        "dynasty": "宋",
        "collection_info": null
    },
    {
        "title": "丞相温公挽词三首  其二",
        "author": "陈师道",
        "content": "百姓归周老，三年待鲁儒。\n世方随日化，身已要人扶。\n玉几虽来晚，明堂讫授图。\n心知死诸葛，终不羡曹蜍。",
        "dynasty": "宋",
        "collection_info": null
    },
    {
        "title": "丞相温公挽词三首  其三",
        "author": "陈师道",
        "content": "少学真成己，中年託着书。\n辍耕扶日月，起废极吹嘘。\n得志宁论晚，成功不愿余。\n一为天下恸，不敢爱吾庐。",
        "dynasty": "宋",
        "collection_info": null
    },
    {
        "title": "次韵答学者四首  其一",
        "author": "陈师道",
        "content": "津津爽气贯眉目，十五男儿万里身。\n笔下倒倾三峡水，胸中别作一家春。",
        "dynasty": "宋",
        "collection_info": null
    },
    {
        "title": "次韵答学者四首  其二",
        "author": "陈师道",
        "content": "黄尘投老得何郎，准拟明年共我长。\n熏沐不为杯酒污，飞扬未许老夫量。",
        "dynasty": "宋",
        "collection_info": null
    },
    {
        "title": "次韵答学者四首  其三",
        "author": "陈师道",
        "content": "暗中摸索不难知，眼裏轮囷却见稀。\n行地径须先八骏，刺天终不羡羣飞。",
        "dynasty": "宋",
        "collection_info": null
    },
    {
        "title": "次韵答学者四首  其四",
        "author": "陈师道",
        "content": "太阿无前锋不缺，铅刀不堪供一切。\n至柔绕指刚则折，善而藏之光夺月。",
        "dynasty": "宋",
        "collection_info": null
    },
    {
        "title": "次韵秦觏听雁闻鸡二首  其一",
        "author": "陈师道",
        "content": "行断哀多影不留，有人中夜揽衣裘。\n笔头细字真堪怨，眼裏长檠不解愁。",
        "dynasty": "宋",
        "collection_info": null
    },
    {
        "title": "次韵秦觏听雁闻鸡二首  其二",
        "author": "陈师道",
        "content": "立马阶除待一鸣，何如春梦不闻声。\n固知鸡口羞牛后，不待鸣羣已可惊。",
        "dynasty": "宋",
        "collection_info": null
    },
    {
        "title": "嘲秦觏",
        "author": "陈师道",
        "content": "长铗归来夜帐空，衡阳回雁耳偏聪。\n若为借与春风看，无限珠玑咳唾中。",
        "dynasty": "宋",
        "collection_info": null
    },
    {
        "title": "和豫章公黄梅二首  其一",
        "author": "陈师道",
        "content": "寒裏一枝春，白间千点黄。\n道人不好色，行处若为香。",
        "dynasty": "宋",
        "collection_info": null
    },
    {
        "title": "和豫章公黄梅二首  其二",
        "author": "陈师道",
        "content": "色轻花更艷，体弱香自永。\n玉质金作裳，山明风弄影。",
        "dynasty": "宋",
        "collection_info": null
    },
    {
        "title": "答张文潜",
        "author": "陈师道",
        "content": "我贫无一锥，所向皆四壁。\n瀛洲足风露，胡不减饥色。\n昔闻杜氏子，剪髻事尊客。\n君妇定不贤，三梳奉巾栉。",
        "dynasty": "宋",
        "collection_info": null
    },
    {
        "title": "九日寄秦觏",
        "author": "陈师道",
        "content": "疾风回雨水明霞，沙步丛祠欲莫鸦。\n九日清樽欺白髮，十年为客负黄花。\n登高怀远心如在，向老逢辰意有加。\n淮海少年天下士，独能无地落乌纱。",
        "dynasty": "宋",
        "collection_info": null
    },
    {
        "title": "巨野",
        "author": "陈师道",
        "content": "余力唐虞后，沉人海岱西。\n不应容桀黠，宁復有青齐。\n灯火鱼成市，帆樯藕带泥。\n十年尘雾底，瞥眼怪凫鹥。",
        "dynasty": "宋",
        "collection_info": null
    },
    {
        "title": "追呼行",
        "author": "陈师道",
        "content": "去年米贱家赐粟，百万官仓不余掬。\n青钱随赐费追呼，昔日剜疮今补肉。\n今年夏旱秋水生，江淮转粟千里行。\n不应远水救近渴，空仓四壁雀不鸣。\n似闻为政不为费，两不相伤两相济。\n十年敛积用一朝，惊涛破山风动地。",
        "dynasty": "宋",
        "collection_info": null
    },
    {
        "title": "雪后黄楼寄负山居士",
        "author": "陈师道",
        "content": "林庐烟不起，城郭岁将穷。\n云日明松雪，溪山进晚风。\n人行图画裏，鸟度醉吟中。\n不尽山阴兴，天留忆戴公。",
        "dynasty": "宋",
        "collection_info": null
    },
    {
        "title": "秋怀示黄预",
        "author": "陈师道",
        "content": "窗鸣风历耳，道坏草侵衣。\n月到千家静，林昏一鸟归。\n冥冥尘外趣，稍稍眼中稀。\n送老须公等，秋棋未解围。",
        "dynasty": "宋",
        "collection_info": null
    },
    {
        "title": "送张支使",
        "author": "陈师道",
        "content": "旷度逢知晚，高才处下难。\n清秋一鹗上，拭目万人看。\n白酒初同醉，黄花已戒寒。\n凭将衰老事，一一报长安。",
        "dynasty": "宋",
        "collection_info": null
    },
    {
        "title": "送杜侍御纯陕西转运",
        "author": "陈师道",
        "content": "馈粮千里古无策，木牛流马功不极。\n边头数米换黄金，将军汗马未伏枥。\n黠羌人面作胡语，鸟雀贪生尔如许。\n熊虎可避蝱可驱，覆巢熏穴意何如。\n汉虏相当庸可尽，聊城正用一封书。\n巧手莫为无麵餠，谁能留渴须远井。\n国家有急君得辞，徐人不劳扣关请。\n陇上壮士莫扪舌，河西狂王防系颈。\n向来此地几送迎，草间翁仲口不瘖。\n十年两熟饱可待，一岁四守人何心。\n老稚持车车不留，归人不行行转头。\n关中正须萧丞相，省内早要富民侯。\n可同一夫在所悯，岁晚得无沟壑忧。",
        "dynasty": "宋",
        "collection_info": null
    },
    {
        "title": "送杨侍禁兼寄颜黄二公二首  其一",
        "author": "陈师道",
        "content": "相逢今已晚，同府尚经年。\n众口不成虎，诸公更荐贤。\n两亲须薄禄，一障欲乘边。\n往问颜夫子，何妨试着鞭。",
        "dynasty": "宋",
        "collection_info": null
    },
    {
        "title": "送杨侍禁兼寄颜黄二公二首  其二",
        "author": "陈师道",
        "content": "多问黄居士，终年欠一书。\n因人候消息，有使报何如。\n向晚逢杨子，真堪託后车。\n亲年方頼禄，不惜借吹嘘。",
        "dynasty": "宋",
        "collection_info": null
    },
    {
        "title": "送外舅郭大夫夔路提点刑狱",
        "author": "陈师道",
        "content": "天险连三峡，官曹据上游。\n百年双鬓白，万里一身浮。\n可使人无讼，宁须意外忧。\n平生晏平仲，能费几狐裘。",
        "dynasty": "宋",
        "collection_info": null
    },
    {
        "title": "谢人寄酒",
        "author": "陈师道",
        "content": "旧香余味记黄封，厌见春泥满眼红。\n千乘莫从公子后，百壶能为故人东。",
        "dynasty": "宋",
        "collection_info": null
    },
    {
        "title": "从苏公登后楼",
        "author": "陈师道",
        "content": "倏作三年别，才堪一解颜。\n楼孤带清洛，林缺见巴山。\n五月池无水，千年鹤自还。\n白鸥没浩荡，爱惜鬓毛斑。",
        "dynasty": "宋",
        "collection_info": null
    },
    {
        "title": "送苏公知杭州",
        "author": "陈师道",
        "content": "平生羊荆州，追送不作远。\n岂不畏简书，放麑诚不忍。\n一代不数人，百年能几见。\n昔如马口衔，今为禁门键。\n一雨五月凉，中宵大江满。\n风帆目力短，江空岁年晚。",
        "dynasty": "宋",
        "collection_info": null
    },
    {
        "title": "送秦觏二首  其一",
        "author": "陈师道",
        "content": "士有从师乐，诸儿却未知。\n欲行天下独，信有俗间疑。\n秋入川原秀，风连鼓角悲。\n目前㹠犬类，未必慰亲思。",
        "dynasty": "宋",
        "collection_info": null
    },
    {
        "title": "送秦觏二首  其二",
        "author": "陈师道",
        "content": "师法时难得，亲年富有余。\n端为李君御，尽读邺侯书。\n结友真莫逆，论才有不如。\n折腰终不补，可但曳长裾。",
        "dynasty": "宋",
        "collection_info": null
    },
    {
        "title": "和江秀才献花三首  其一",
        "author": "陈师道",
        "content": "风雨东篱冷落看，清溪水落玉峰寒。\n酒家不办当垆费，乞与先生种杏坛。",
        "dynasty": "宋",
        "collection_info": null
    },
    {
        "title": "和江秀才献花三首  其二",
        "author": "陈师道",
        "content": "疏花得雨数枝黄，白髮缘愁百尺长。\n要与老生同一醉，故留秋意作重阳。",
        "dynasty": "宋",
        "collection_info": null
    },
    {
        "title": "和江秀才献花三首  其三",
        "author": "陈师道",
        "content": "江公孤愤不宜秋，吟作秋虫到白头。\n过我可为千日醉，从公难作百钱游。",
        "dynasty": "宋",
        "collection_info": null
    },
    {
        "title": "次韵李节推九日登南山",
        "author": "陈师道",
        "content": "平林广野骑台荒，山寺鸣钟报夕阳。\n人事自生今日意，寒花只作去年香。\n巾欹更觉霜侵鬓，语妙何妨石作肠。\n落木无边江不尽，此身此日更须忙。",
        "dynasty": "宋",
        "collection_info": null
    },
    {
        "title": "别负山居士",
        "author": "陈师道",
        "content": "田园相与老，此别意如何。\n更病可无酒，犹寒已自和。\n高名胡未广，诗兴尚能多。\n沙草东山路，犹须一再过。",
        "dynasty": "宋",
        "collection_info": null
    },
    {
        "title": "送赵教授",
        "author": "陈师道",
        "content": "束髮相看到白头，了知公鬓不胜忧。\n可堪亲老须三釜，又着儒冠忍一羞。\n平世功名须晚节，向来旬月取封侯。\n北州豪杰知谁健，乞我黄淤十里秋。",
        "dynasty": "宋",
        "collection_info": null
    },
    {
        "title": "次韵春怀",
        "author": "陈师道",
        "content": "欲作归田计，无如二顷何。\n折腰方頼禄，拭面未伤和。\n日下乌声乐，尘生鸟迹多。\n渡头留小楫，乘兴得相过。",
        "dynasty": "宋",
        "collection_info": null
    },
    {
        "title": "黄梅五首  其一",
        "author": "陈师道",
        "content": "异色深宜晚，生香故触人。\n不施千点白，别作一家春。",
        "dynasty": "宋",
        "collection_info": null
    },
    {
        "title": "黄梅五首  其二",
        "author": "陈师道",
        "content": "旧鬓千丝白，新梅百叶黄。\n留花如有待，迷国更须香。",
        "dynasty": "宋",
        "collection_info": null
    },
    {
        "title": "黄梅五首  其三",
        "author": "陈师道",
        "content": "冉冉梢头绿，婷婷花下人。\n欲传千里信，暗折一枝春。",
        "dynasty": "宋",
        "collection_info": null
    },
    {
        "title": "黄梅五首  其四",
        "author": "陈师道",
        "content": "黄裏含真意，春容带薄寒。\n欲知谁称面，徧插一枝看。",
        "dynasty": "宋",
        "collection_info": null
    },
    {
        "title": "黄梅五首  其五",
        "author": "陈师道",
        "content": "花裏重重叶，钗头点点黄。\n祇应报春信，故作着人香。",
        "dynasty": "宋",
        "collection_info": null
    },
    {
        "title": "田家",
        "author": "陈师道",
        "content": "鸡鸣人当行，犬鸣人当归。\n秋来公事急，出处不待时。\n昨夜三尺雨，竈下已生泥。\n人言田家乐，尔苦人得知。",
        "dynasty": "宋",
        "collection_info": null
    },
    {
        "title": "巨野二首  其一",
        "author": "陈师道",
        "content": "红落芙蕖晚，青深蒲稗秋。\n平湖无过鸟，鸣鼓有行舟。",
        "dynasty": "宋",
        "collection_info": null
    },
    {
        "title": "巨野二首  其二",
        "author": "陈师道",
        "content": "蒲港侵衣绿，莲塘乱眼红。\n将身供世事，结缆待回风。",
        "dynasty": "宋",
        "collection_info": null
    },
    {
        "title": "别叔父录曹",
        "author": "陈师道",
        "content": "为吏专文法，成家託弟昆。\n三年如昨日，一笑更何言。\n扶老须微禄，移官实至恩。\n两疏元父子，何日復东辕。",
        "dynasty": "宋",
        "collection_info": null
    },
    {
        "title": "出清口",
        "author": "陈师道",
        "content": "家世山东饱耕稼，晚託一舟顺流下。\n渔沟寒餠不下筯，推柂转头更五夜。\n平明放溜出清口，霜落潮回雾连野。\n平淮一梦三十里，有日无风神所借。\n似怜忧患满人间，百孔千疮容一罅。\n文章末技将自效，语不惊人神可吓。\n子女玉帛君所余，寄声白鸟烦多谢。",
        "dynasty": "宋",
        "collection_info": null
    },
    {
        "title": "泛淮",
        "author": "陈师道",
        "content": "冬暖仍初日，潮回更下风。\n鸟飞云水裏，人语橹声中。\n平野容回顾，无山会有终。\n倚樯聊自逸，吟啸不须工。",
        "dynasty": "宋",
        "collection_info": null
    },
    {
        "title": "猴马",
        "author": "陈师道",
        "content": "沐猴自戏马自惊，圉人未解猴马情。\n猴其天资马何罪，意欲防患犹伤生。\n异类相宜亦相失，同类相伤非所及。\n志行万里困一误，吐豆龁荄甘伏枥。",
        "dynasty": "宋",
        "collection_info": null
    },
    {
        "title": "徐氏闲轩",
        "author": "陈师道",
        "content": "倦游梁楚爱吾庐，老寄山林孰与娱。\n想见杖藜临过鸟，更能赤手缚于菟。\n君宁平世轻三釜，我亦东原有一区。\n拟买婵娟作归计，可无堆玉斗量珠。",
        "dynasty": "宋",
        "collection_info": null
    },
    {
        "title": "寄豫章公三首  其一",
        "author": "陈师道",
        "content": "密云不雨卧乌龙，已是人间第一功。\n得诺向来轻季子，打门何日走周公。",
        "dynasty": "宋",
        "collection_info": null
    },
    {
        "title": "寄豫章公三首  其二",
        "author": "陈师道",
        "content": "愧无一缕破双团，惯下姜盐枉肺肝。\n誓酒不应忘此老，论诗宁肯乞麤官。",
        "dynasty": "宋",
        "collection_info": null
    },
    {
        "title": "寄豫章公三首  其三",
        "author": "陈师道",
        "content": "生须百斛买双鬟，水截龙章试虎斑。\n老觉才粗浑不称，自携云月泻湲潺。",
        "dynasty": "宋",
        "collection_info": null
    },
    {
        "title": "赠秦觏兼简苏迨二首  其一",
        "author": "陈师道",
        "content": "两秦并立难为下，万里长驱在此初。\n别后未忘三日语，人来肯作数行书。",
        "dynasty": "宋",
        "collection_info": null
    },
    {
        "title": "赠秦觏兼简苏迨二首  其二",
        "author": "陈师道",
        "content": "文章从古不同时，诗语惊人笔益奇。\n过与阿平应绝倒，世间能有几人知。",
        "dynasty": "宋",
        "collection_info": null
    },
    {
        "title": "送赵朝请赴苏幕",
        "author": "陈师道",
        "content": "好合同黄卷，情新更白头。\n胡然落丹墨，不坐致公侯。\n沙软留徐步，潮迴趁急流。\n平生湖海兴，日夜逐行舟。",
        "dynasty": "宋",
        "collection_info": null
    },
    {
        "title": "绝句",
        "author": "陈师道",
        "content": "斫水水可断，续弦弦可完。\n如何郑公客，不作百年看。",
        "dynasty": "宋",
        "collection_info": null
    },
    {
        "title": "山口阻风",
        "author": "陈师道",
        "content": "夕风朝未回，来云去为雨。\n繫舟直山口，天意遽如许。\n涛风两方斗，丘原莫当怒。\n两山为俯仰，一鸟不得度。\n临深负高枕，偷生宁得所。\n历历数过帆，当涂气如虎。\n快意亦适然，淹泊岂吾取。\n泝洄更去留，未易相尔汝。\n行登东山颠，壮观前未睹。\n九泽不满眼，五丈才一缕。\n兹山昔谁游，巨野传自古。\n菰鱼无凶年，末利犹不御。\n荷隩活万人，梨埒视千户。\n东方富丝麻，小市藏百贾。\n连樯自南北，行谈杂秦楚。\n向晚风力微，湖清鱼可数。\n空仓鸟乌乐，外舍窗扉语。\n身非天下惜，家无十金聚。\n欲留盗贼迫，欲去波涛怒。\n两者尔何从，一死吾未与。",
        "dynasty": "宋",
        "collection_info": null
    },
    {
        "title": "登冥山",
        "author": "陈师道",
        "content": "东山如覆盆，石塔仍数层。\n昔人行乐处，时过名不称。\n秋风变草木，樵径余薪蒸。\n四顾一水间，不復知淄渑。\n菰蒲万世利，烟火千人罾。\n平生登山脚，岁晚如不胜。\n求田君勿问，抚髀吾何能。\n飞鸿将目远，秋水留心澄。\n兹游岂不朽，作歌记吾曾。",
        "dynasty": "宋",
        "collection_info": null
    },
    {
        "title": "和苏公洞庭春色",
        "author": "陈师道",
        "content": "洞庭千木奴，寸丝不挂手。\n来输步兵厨，酿作青田酒。\n王家玉东西，未觉岁华走。\n方从罗浮山，已作南阳寿。\n还将瓮头春，慰子雪入牖。\n我方缚禅律，一举烦屡嗅。\n东坡酒中仙，醉墨粲星斗。\n诗成以属我，千金须弊帚。\n何曾樽俎间，着客面黧黝。\n定须笑美人，蘸甲不濡口。",
        "dynasty": "宋",
        "collection_info": null
    },
    {
        "title": "拟古",
        "author": "陈师道",
        "content": "盎中有声囊不瘿，嚥息不如带加紧。\n人生七十今已半，一饱无时何可忍。\n公侯早岁有如此，奴婢蓐食支夜永。\n向来糠籺之子孙，居邻无僧家有井。",
        "dynasty": "宋",
        "collection_info": null
    },
    {
        "title": "嘲无咎文潜",
        "author": "陈师道",
        "content": "诗人要瘦君则肥，便然伟观诗不宜。\n诗亦于人不相累，黄金九镮腰十围。\n一饥缘我不缘渠，身作贾孟行诗图。\n穷人乃工君未可，早据要路肩安舆。",
        "dynasty": "宋",
        "collection_info": null
    },
    {
        "title": "次韵夜雨",
        "author": "陈师道",
        "content": "暗雨来何急，寒房客自醒。\n骤看灯闪闪，拟对竹青青。\n声到江干尽，风回叶上听。\n更长那得晓，欹侧想仪形。",
        "dynasty": "宋",
        "collection_info": null
    },
    {
        "title": "晦日",
        "author": "陈师道",
        "content": "人老时情薄，春深花意微。\n暄寒南北异，风俗古今违。\n即事无同异，旁观有是非。\n食蔬如许瘦，饱肉未须肥。",
        "dynasty": "宋",
        "collection_info": null
    },
    {
        "title": "登城楼",
        "author": "陈师道",
        "content": "城郭春容晚，因行可当游。\n飞来双蛱蝶，目尽一浮鸥。\n峡崄山将合，江平水却流。\n同来端兴尽，且为小迟留。",
        "dynasty": "宋",
        "collection_info": null
    },
    {
        "title": "奉贺陈圣予",
        "author": "陈师道",
        "content": "合谱儿童岁，为僚一再秋。\n初闻消息报，已作别离忧。\n急雪将无路，寒江欲断流。\n相逢宁易得，端为小迟留。",
        "dynasty": "宋",
        "collection_info": null
    },
    {
        "title": "和王子安至日三首  其一",
        "author": "陈师道",
        "content": "近节翻多事，为家不亦难。\n老成须药力，愁绝向谁宽。\n冻雨能妨梦，朝霜故作寒。\n衰颜心自了，不待镜中看。",
        "dynasty": "宋",
        "collection_info": null
    },
    {
        "title": "和王子安至日三首  其二",
        "author": "陈师道",
        "content": "物理有终极，人情从往还。\n阴阳消长际，老疾去留间。\n申白徒怀惠，巢由不买山。\n更歌吾和汝，风日稍侵颜。",
        "dynasty": "宋",
        "collection_info": null
    },
    {
        "title": "和王子安至日三首  其三",
        "author": "陈师道",
        "content": "晨起公私迫，昏归鸟雀催。\n百年忙裏尽，万事醉间来。\n竹雨深宜晚，江梅半欲开。\n风灯挑不燄，寒火拨成灰。",
        "dynasty": "宋",
        "collection_info": null
    },
    {
        "title": "次韵少游春江秋野图二首  其一",
        "author": "陈师道",
        "content": "翰墨功名裏，江山富贵人。\n倏看双鸟下，已负百年身。",
        "dynasty": "宋",
        "collection_info": null
    },
    {
        "title": "次韵少游春江秋野图二首  其二",
        "author": "陈师道",
        "content": "江清风偃木，霜落雁横空。\n若箇丹青裏，犹须着此翁。",
        "dynasty": "宋",
        "collection_info": null
    },
    {
        "title": "寄文潜无咎少游三学士",
        "author": "陈师道",
        "content": "北来消息不真传，南度相忘更记年。\n湖海一舟须此老，蓬瀛方丈自飞仙。\n数临黄卷聊遮眼，稳上青云小着鞭。\n李杜齐名吾岂敢，晚风无树不鸣蝉。",
        "dynasty": "宋",
        "collection_info": null
    },
    {
        "title": "连日大雪以疾作不出闻苏公与德麟同登女郎台",
        "author": "陈师道",
        "content": "掠地衝风敌万人，蔽天密雪几微尘。\n漫山塞壑疑无地，投隙穿帷巧致身。\n晚积读书今已老，闭门高卧不缘贫。\n遥知更上湖边寺，一笑潜回万室春。",
        "dynasty": "宋",
        "collection_info": null
    },
    {
        "title": "立春",
        "author": "陈师道",
        "content": "马蹄残雪未成尘，梅子梢头已着春。\n巧胜向人真奈老，衰颜从俗不宜新。\n高门肯送青丝菜，下里谁思白髮人。\n共学少年天下士，独能濡湿辙中鳞。",
        "dynasty": "宋",
        "collection_info": null
    },
    {
        "title": "赠王聿修商子常",
        "author": "陈师道",
        "content": "欲作新诗挑两公，含毫不下思先穷。\n贪逢大敌能无惧，彊画修眉每未工。\n畏病忍狂妨痛饮，晚云朝雨滞晴空。\n正须好句留春住，可使风飘万点红。",
        "dynasty": "宋",
        "collection_info": null
    },
    {
        "title": "寄寇元弼",
        "author": "陈师道",
        "content": "朱樱青子已尝新，白帢黄衫见未频。\n载酒对棋无俗士，闭门高枕有闲人。\n有底百年须薄禄，相看一笑却关身。\n肯留恶客开家酿，惊坐何人更姓陈。",
        "dynasty": "宋",
        "collection_info": null
    },
    {
        "title": "次韵敬酬元弼三兄",
        "author": "陈师道",
        "content": "冥冥雨力及时来，冉冉春光作意回。\n白髮尚堪供语笑，青衫不惜着风埃。\n林庐要自家家到，尊酒宁辞日日开。\n只恐未便文字饮，人间无梦到阳台。",
        "dynasty": "宋",
        "collection_info": null
    },
    {
        "title": "寄都下故人示王子安",
        "author": "陈师道",
        "content": "湖海相忘日自疏，经年不作一行书。\n世间惟有韩康伯，肯为渊源住岁余。",
        "dynasty": "宋",
        "collection_info": null
    },
    {
        "title": "送张衡山",
        "author": "陈师道",
        "content": "昔别青衿子，今为白髮翁。\n此行何日见，多难向来同。\n官事酣歌裏，湖山秀句中。\n风尘莫回首，留眼送归鸿。",
        "dynasty": "宋",
        "collection_info": null
    },
    {
        "title": "除夜对酒赠少章",
        "author": "陈师道",
        "content": "岁晚身何託，灯前客未空。\n半生忧患裏，一梦有无中。\n髮短愁催白，颜衰酒借红。\n我歌君起舞，潦倒略相同。",
        "dynasty": "宋",
        "collection_info": null
    },
    {
        "title": "和贾耘老春晚",
        "author": "陈师道",
        "content": "萦萦袅袅几丝飞，榴叶千灯照晚晖。\n紫翠园林鶑欲懒，黄昏帘幕燕初归。\n花明西苑将迎幸，草绿平原正打围。\n一卧海城春又晚，不妨闲处得真机。",
        "dynasty": "宋",
        "collection_info": null
    },
    {
        "title": "拟汉宫词三首  其一",
        "author": "陈师道",
        "content": "叶叶霜林着意红，翩翩行骑语墙东。\n黄金拟买长门赋，未信君恩属画工。",
        "dynasty": "宋",
        "collection_info": null
    },
    {
        "title": "拟汉宫词三首  其二",
        "author": "陈师道",
        "content": "月与秋期特地圆，花随人意作春妍。\n却因姊弟争珠凤，更欲君王意外怜。",
        "dynasty": "宋",
        "collection_info": null
    },
    {
        "title": "拟汉宫词三首  其三",
        "author": "陈师道",
        "content": "帐底吹烟香自熏，镜前含笑意生春。\n经年不道君恩薄，却是恩深更误人。",
        "dynasty": "宋",
        "collection_info": null
    },
    {
        "title": "拟李义山柳枝词五首  其一",
        "author": "陈师道",
        "content": "江青沙日暖，雄鸭雌鸳鸯。\n相看不相识，花晚褪红香。",
        "dynasty": "宋",
        "collection_info": null
    },
    {
        "title": "拟李义山柳枝词五首  其二",
        "author": "陈师道",
        "content": "袅袅东门柳，重重小苑花。\n为谁须落子，着意莫藏鸦。",
        "dynasty": "宋",
        "collection_info": null
    },
    {
        "title": "拟李义山柳枝词五首  其三",
        "author": "陈师道",
        "content": "雨叶不自持，风花故入衣。\n飞花已无定，忍着恶风吹。",
        "dynasty": "宋",
        "collection_info": null
    },
    {
        "title": "拟李义山柳枝词五首  其四",
        "author": "陈师道",
        "content": "伏雌将阿鹜，水陆不相直。\n鸭鸭横波去，嗝嗝呼不得。",
        "dynasty": "宋",
        "collection_info": null
    },
    {
        "title": "拟李义山柳枝词五首  其五",
        "author": "陈师道",
        "content": "莫解丁香结，从教长苦辛。\n却因千种恨，别作一家春。",
        "dynasty": "宋",
        "collection_info": null
    },
    {
        "title": "次韵郑彦能题端禅师丈室",
        "author": "陈师道",
        "content": "重门杰观屹相忘，表裏山河自一方。\n小市张灯归意动，轻衫当户晚风长。\n孤臣白首逢新政，游子青春见故乡。\n富贵本非吾辈事，江湖安得便相忘。",
        "dynasty": "宋",
        "collection_info": null
    },
    {
        "title": "庚辰三月上旬登白门闲望",
        "author": "陈师道",
        "content": "昔别子未仕，人言诗有神。\n预知河岭阻，不作往来频。\n剩喜今犹学，须知禄为亲。\n五陵花满眼，作意莫禁春。",
        "dynasty": "宋",
        "collection_info": null
    },
    {
        "title": "次韵寇秀才寄下邳家兄",
        "author": "陈师道",
        "content": "少共千忧老一官，中间毁誉两茫然。\n去留有命真如此，俯仰从人却未然。\n故着江山供极目，正将彊健入新年。\n惊逢小杜风流胜，信有衣冠不乏贤。",
        "dynasty": "宋",
        "collection_info": null
    },
    {
        "title": "赠知命",
        "author": "陈师道",
        "content": "黑头居士元方弟，不肯作公称法嗣。\n外人怪笑那得知，他日灵山亲授记。\n学诗初学杜少陵，学书不学王右军。\n黄尘扶杖笑邻女，白衫骑馿惊市人。\n静中作业此何因，醉裏逃禅却甚真。\n顾我无钱呼毕曜，有人载酒寻子云。\n君家鲁直不解事，爱作文章可人意。\n一人可以穷一家，怪君又以才为累。\n请将饮酒换吟诗，酒不穷人能引睡。\n不须无事与多愁，老不欲醒惟欲醉。",
        "dynasty": "宋",
        "collection_info": null
    },
    {
        "title": "次韵答少章",
        "author": "陈师道",
        "content": "秦郎淮海士，才大难为弟。\n蔚然霜雪后，不受江汉洗。\n春畦不满眼，采掇到芹荠。\n多病促余年，秋光欲辞抵。\n儒林文人行，掘起三界底。\n出入银台门，为米不为醴。\n白头容北面，斯文分一体。\n愧我无异闻，口阚不得启。",
        "dynasty": "宋",
        "collection_info": null
    },
    {
        "title": "大风",
        "author": "陈师道",
        "content": "飞沙破面风裂石，平林隠隠倾霹雳。\n野火燎原尘涨天，道闻马嘶不相得。\n老翁彊欲作少年，立马阶除起无力。\n城南桃李春意动，少待明朝莫相失。",
        "dynasty": "宋",
        "collection_info": null
    },
    {
        "title": "秦少章见过",
        "author": "陈师道",
        "content": "淮南小山秦氏子，旧雨不来今雨来。\n风席起尘晨突冷，坐看鸟迹破苍苔。",
        "dynasty": "宋",
        "collection_info": null
    },
    {
        "title": "送王君玉赴试",
        "author": "陈师道",
        "content": "汝颍诸王后，风流独此人。\n谈锋坚百战，笔力举千钧。\n得士吾无愧，多闻子未贫。\n平生三学士，相见定相亲。",
        "dynasty": "宋",
        "collection_info": null
    },
    {
        "title": "送路纠归老丹阳",
        "author": "陈师道",
        "content": "身退不待年，意足不待余。\n宁闻有余论，但问我何如。\n才名四十年，盛气盖诸儒。\n独无金水力，竟与蛙黾俱。\n晚为府中掾，直前不趑趄。\n曾何愧俯仰，颇亦困嗫嚅。\n有粟尚可糊，有酒尚可娱。\n一朝脱章绶，用意不踌躇。\n富贵亦何有，惜君宁挽裾。\n人生一世间，谁得还其躯。\n谢公江海人，此计竟亦疏。\n千金一大钱，两子双明珠。\n妙语发幽光，东坡为欷歔。\n不知两疏去，能亦有此无。\n聊为三径资，从子并门居。",
        "dynasty": "宋",
        "collection_info": null
    },
    {
        "title": "送江季恭",
        "author": "陈师道",
        "content": "正学元非世，能诗新有声。\n诸公交郑季，多士闭何生。\n泛爱经过数，移书底裏倾。\n又为淮海别，病眼向谁明。",
        "dynasty": "宋",
        "collection_info": null
    },
    {
        "title": "奉送阎醇老推官",
        "author": "陈师道",
        "content": "古今犹异俗，邹鲁尚多儒。\n簿领三年责，云霄一武趋。\n数过忘潦倒，惜别更斯须。\n说与晁夫子，今年锥也无。",
        "dynasty": "宋",
        "collection_info": null
    },
    {
        "title": "回风行",
        "author": "陈师道",
        "content": "悬流汹汹从天来，南风五日斗不开。\n御风起柂虎着翼，衝风繫缆颜死灰。\n昨日逆风今日回，万人莫挽才浮杯。\n篙牵相贺天意得，秋声满帆风倒桅。\n去留异态须一怒，造物可得无嫌猜。",
        "dynasty": "宋",
        "collection_info": null
    },
    {
        "title": "答李簿",
        "author": "陈师道",
        "content": "老去才先尽，春来酒屡空。\n甘为耕钓手，畏作嗫嚅翁。\n与罪宁无说，言诗新有功。\n不堪须野鹜，似欲吐长虹。",
        "dynasty": "宋",
        "collection_info": null
    },
    {
        "title": "谢傅监",
        "author": "陈师道",
        "content": "好士如好色，昔闻今则无。\n平生席为门，未识长者车。\n旷士慕林谷，羁人辱泥涂。\n愿为执鞭役，莫顺下风趋。\n去年辱公先，怀刺留寓居。\n我往拜其门，鸑鷟鸣高梧。\n论交不计年，取材忘其愚。\n一寒我如此，百镒公无余。\n今年贺公归，乃復过我庐。\n当使有近行，应门有长须。\n小家不耐事，鸡飞犬升闾。\n莫归自有恨，亲颜一何娱。\n汝家吾无忧，能致贤大夫。\n吴公汉庭右，贾生世用疏。\n平分太仓粟，尽读邺侯书。\n士为知己留，不为食有鱼。\n三言移曾母，投杼公何如。",
        "dynasty": "宋",
        "collection_info": null
    },
    {
        "title": "贺文潜",
        "author": "陈师道",
        "content": "飞腾无那高詹事，犇轶难甘杜拾遗。\n释梵不为宁顾计，公侯有命却随宜。\n且留陈迹来韩愈，不用逢人说项斯。\n富贵风声真两得，穷人从此不因诗。",
        "dynasty": "宋",
        "collection_info": null
    },
    {
        "title": "赠张文潜",
        "author": "陈师道",
        "content": "张侯便然腹如鼓，饥雷收声酒如雨。\n读书不计有余处，尚着我辈千百许。\n翻湖倒海不作难，将军百战富善贾。\n弟子不必不如师，欲知其人视其主。\n秋来待试丞相府，谷马砺兵吾甚武。\n商周不敌闻其语，一战而霸在此举。\n百年富贵要自取，人将公卿还尔汝，德如墨君谁敢侮。",
        "dynasty": "宋",
        "collection_info": null
    },
    {
        "title": "次韵答秦少章",
        "author": "陈师道",
        "content": "学诗如学仙，时至骨自换。\n缥缈鸿鹄上，众目焉能玩。\n子从淮海来，一喙当百难。\n师儒有韩孟，拭目互惊惋。\n老生时在傍，缩手愧颜汗。\n黄公金华伯，莞尔回一眄。\n彼方试子难，疾前不应懦。\n要当攻石坚，切作抟沙散。\n桓璧虽具美，礲错加璀璨。\n我老不足畏，后生何可慢。",
        "dynasty": "宋",
        "collection_info": null
    },
    {
        "title": "次韵答子实秦少章二首  其一",
        "author": "陈师道",
        "content": "英英黄金花，论时不论美。\n靖节骨已朽，弃捐乃其理。\n两公意有余，采采今未已。\n尚念白头生，临风嗅霜蕊。",
        "dynasty": "宋",
        "collection_info": null
    },
    {
        "title": "次韵答子实秦少章二首  其二",
        "author": "陈师道",
        "content": "文新情已故，室远人则迩。\n杯酒不相忘，一朝得二子。\n初花美无度，后时终可鄙。\n与汝卧秋风，看君控双鲤。",
        "dynasty": "宋",
        "collection_info": null
    },
    {
        "title": "九月十三日出善利门",
        "author": "陈师道",
        "content": "十载都城客，孤身冒百艰。\n一饥非死所，万里有生还。\n去国吾何意，从人病不间。\n共看双白鬓，似得半生闲。",
        "dynasty": "宋",
        "collection_info": null
    },
    {
        "title": "赠欧阳叔弼学士",
        "author": "陈师道",
        "content": "早知汝颍多能事，晚以诗书託下寮。\n大府礼容宽懒慢，故家文物尚嫖姚。\n只将忧患供谈笑，敢望功名答圣朝。\n岁历四三仍此地，家余五一见今朝。",
        "dynasty": "宋",
        "collection_info": null
    },
    {
        "title": "观兖文忠公家六一堂图书",
        "author": "陈师道",
        "content": "生世何用早，我已后此翁。\n颇识门下士，略已闻其风。\n中年见二子，已復岁一终。\n呼我过其庐，所得非所蒙。\n先朝羣玉殿，冠佩环羣公。\n神文焕王度，喜色见天容。\n御榻谁復登，帝书元自工。\n黄绢两大字，一览涕无从。\n似欲託其子，天意人与同。\n历数况有归，敢有贪天功。\n集古一千卷，明明并羣雄。\n谁为第一手，未有百世公。\n庙器刻科斗，宝樽蟠华虫。\n缅怀弁服士，酬献鸣瑽瑢。\n插架一万轴，遗子以固穷。\n素琴久绝絃，棋酒颇阙供。\n向来一瓣香，敬为曾南丰。\n世虽嫡孙行，名在恶子中。\n斯人日已远，千岁幸一逢。\n吾老不可待，草露湿寒蛩。",
        "dynasty": "宋",
        "collection_info": null
    },
    {
        "title": "送苏迨",
        "author": "陈师道",
        "content": "胸中历历着千年，笔下源源赴百川。\n真字飘扬今有种，清谈绝倒古无传。\n出尘悟解多为路，随世功名小着鞭。\n白首相逢恐无日，几时笔札到林泉。",
        "dynasty": "宋",
        "collection_info": null
    },
    {
        "title": "送黄生兼寄二谢二首  其一",
        "author": "陈师道",
        "content": "南第诸兄早相见，别时託子以无倦。\n百岁论交见子心，一朝取别宁吾愿。\n妙岁远游真所难，肯为得官近长安。\n圣作诗书端有意，犹须用心科举外。",
        "dynasty": "宋",
        "collection_info": null
    },
    {
        "title": "送黄生兼寄二谢二首  其二",
        "author": "陈师道",
        "content": "城西两谢俱能文，穰丞精悍吾所闻。\n每读吾诗得人意，使不能文已可人。\n我昔谢公门下士，早年妄作功名意。\n如今老寄颍河东，九泉虽深愧此公。",
        "dynasty": "宋",
        "collection_info": null
    },
    {
        "title": "次韵苏公西湖徙鱼三首  其一",
        "author": "陈师道",
        "content": "穷秋积雨不破块，霜落西湖露沙背。\n大鱼泥蟠小鱼乐，高丘覆杯水如带。\n鱼穷不作摇尾怜，公宁忍口不忍鲙。\n修鳞失水玉参差，晚日摇光金破碎。\n咫尺波涛有生死，安知平陆无滩濑。\n此身宁供刀几用，着意更须风雨外。\n是间相忘不为小，濠上之意谁得会。\n枯鱼虽泣悔可及，莫待西江与东海。",
        "dynasty": "宋",
        "collection_info": null
    },
    {
        "title": "次韵苏公西湖徙鱼三首  其二",
        "author": "陈师道",
        "content": "赤手取鱼如拾块，布网鸣舷攻腹背。\n岂知激浊与清流，恐惧骈头牵翠带。\n居士仁心到鱼鸟，会有微生化余鲙。\n宁容网目漏吞舟，谁能烹鲜作苛碎。\n我亦江湖钓竿手，误逐轻车从下濑。\n生当得意落鸥边，何用封侯堕鸢外。\n不如此鱼今得所，置身暗与神明会。\n径须作记戒鲸鲵，防有任公钓东海。",
        "dynasty": "宋",
        "collection_info": null
    },
    {
        "title": "次韵苏公西湖徙鱼三首  其三",
        "author": "陈师道",
        "content": "诗成笔落骥历块，不用安西题纸背。\n小家厚敛四壁立，拆东补西裳作带。\n堂下觳觫牛何罪，太山之阳人作鲙。\n同生异趣有如此，缾悬瓽间终一碎。\n流水长者今公是，雨花散乱投金濑。\n人言充庖须此辈，慈观更须容度外。\n赐墙及肩人得视，公才槃槃一都会。\n有怜其穷与不朽，我亦牵联书玉海。",
        "dynasty": "宋",
        "collection_info": null
    },
    {
        "title": "次韵苏公西湖观月听琴",
        "author": "陈师道",
        "content": "清湖纳明月，远览无留云。\n人生亦何须，有酒与桐君。\n自醉宁问客，一樽復一樽。\n平生今不饮，意得同酣醺。\n清言冰玉质，坏衲山水纹。\n殚精有后悟，畜耳无前闻。\n潜鱼避流光，归鸟投重昏。\n信有千丈清，不如一尺浑。",
        "dynasty": "宋",
        "collection_info": null
    },
    {
        "title": "再次韵苏公示两欧阳",
        "author": "陈师道",
        "content": "公诗周鲁后，曳曳垂天云。\n府中顾长康，风味如曲君。\n非公无此客，请寿两山樽。\n叔季大儒后，偏醒亦同醺。\n心与柏石坚，章成绮绣纹。\n多难独不补，少戆今无闻。\n时无古今异，智有功名昏。\n可使百尺底，不作数斗浑。",
        "dynasty": "宋",
        "collection_info": null
    },
    {
        "title": "次韵苏公涉颍",
        "author": "陈师道",
        "content": "衝风不成寒，脱木还自奇。\n坐看白日晚，起行清颍湄。\n三穴未为得，一舟不作痴。\n路暗鸟遗音，江清鱼弄姿。\n宇定怪物变，意行觉舟迟。\n公与两公子，妙语含风漪。\n但怪笑谈剧，莫知宾主谁。\n得句未肯吐，鬰鬰见睫眉。\n相从能几何，行乐当及兹。\n生忍自作难，百忧间一嬉。\n时寻赤眼老，不探黄口儿。\n解公头上巾，一洗七年缁。\n至洁而纳污，此水真吾师。\n须公晓二子，人自穷非诗。",
        "dynasty": "宋",
        "collection_info": null
    },
    {
        "title": "次韵苏公竹间亭绝句",
        "author": "陈师道",
        "content": "竹裏高亭灯烛光，今年復得杜襄阳。\n倏看老盖千年后，更想霜林百尺强。",
        "dynasty": "宋",
        "collection_info": null
    },
    {
        "title": "次韵苏公劝酒与诗",
        "author": "陈师道",
        "content": "五士三不同，烦公以诗诉。\n强酒古所辞，妙语神其吐。\n自念每累人，举扇毋我污。\n復使两欧阳，缩手不分付。\n平生西方社，努力须自度。\n不忧龟九头，肯畏语一误。\n顿悟而渐修，从此辞世故。\n公看万金产，宁能一朝具。\n两生文章家，夙记鸣蝉赋。\n请公坚城垒，兵来后无数。",
        "dynasty": "宋",
        "collection_info": null
    },
    {
        "title": "次韵苏公督两欧阳诗",
        "author": "陈师道",
        "content": "吟声正可候虫鸣，酒面犹须作老兵。\n岂有文章妨要务，孰知诗律自前生。\n向来怀璧真成罪，未必含光不屡惊。\n血指汗颜终缩手，此怀端復向谁倾。",
        "dynasty": "宋",
        "collection_info": null
    },
    {
        "title": "次韵苏公题欧阳叔弼息斋",
        "author": "陈师道",
        "content": "行者悲故里，居者爱吾庐。\n生须着锥地，何頼汗牛书。\n丈室八尺床，称子闭门居。\n百为会有还，一足不待余。\n纷纷幼老间，失得了悬虚。\n客在醉则眠，听我勿问渠。\n论胜已绝倒，句妙方愁予。\n竹几无留尘，霜畦有余蔬。\n相从十五年，不为食有鱼。\n时须一俛仰，君可贷蘧篨。",
        "dynasty": "宋",
        "collection_info": null
    },
    {
        "title": "寄参寥",
        "author": "陈师道",
        "content": "平生西方愿，摆落区中缘。\n惟于世外人，相从可忘年。\n道人赞公徒，相识几生前。\n早作步兵语，晚参云门禅。\n舍策孤山下，一室颇萧然。\n林昏出幽磬，竹杪横疏烟。\n昨日寄书至，坐想参寥泉。\n此泉如此公，遇物作清妍。\n一别今几时，绿首成白颠。\n子亦怜我老，我岂要子怜。\n会逢万里风，一繫五湖船。\n酌我岩下水，咽子山中篇。",
        "dynasty": "宋",
        "collection_info": null
    },
    {
        "title": "北渚",
        "author": "陈师道",
        "content": "南荡不可度，北渚风浪生。\n向来狐兔迹，已復蛟鼍鸣。",
        "dynasty": "宋",
        "collection_info": null
    },
    {
        "title": "东禅",
        "author": "陈师道",
        "content": "东阡急雨未成泥，度密穿青取径微。\n邂逅无人成独往，慇懃有月与同归。",
        "dynasty": "宋",
        "collection_info": null
    },
    {
        "title": "绝句",
        "author": "陈师道",
        "content": "老着江湖才一得，病占风雨漫多知。\n身将白鸟同归日，梦到黄粱未熟时。",
        "dynasty": "宋",
        "collection_info": null
    },
    {
        "title": "八月十日二首  其一",
        "author": "陈师道",
        "content": "一梦人间四十年，只应炊竈固依然。\n两官不办一丘费，五字虚随万里船。",
        "dynasty": "宋",
        "collection_info": null
    },
    {
        "title": "八月十日二首  其二",
        "author": "陈师道",
        "content": "人生七十今强半，老去光阴已后身。\n更欲置身须世外，世间元自不关人。",
        "dynasty": "宋",
        "collection_info": null
    },
    {
        "title": "迎新将至漕城暮归遇雨",
        "author": "陈师道",
        "content": "早投林野违风雨，晚旁尘泥饱送迎。\n却愧两街屠贩子，卧听车马过桥声。",
        "dynasty": "宋",
        "collection_info": null
    },
    {
        "title": "即事",
        "author": "陈师道",
        "content": "老觉山林可避人，正须麋鹿与同羣。\n却嫌鸟语犹多事，强管阴晴报客闻。",
        "dynasty": "宋",
        "collection_info": null
    },
    {
        "title": "斋居",
        "author": "陈师道",
        "content": "青奴白牯静相宜，老罢形骸不自持。\n一枕西窗深闭閤，卧听丛竹雨来时。",
        "dynasty": "宋",
        "collection_info": null
    },
    {
        "title": "中秋夜东剎赠仁公",
        "author": "陈师道",
        "content": "盈盈秋月不余分，叶露悬光可数尘。\n此地正须烦一笑，要令排户问东邻。",
        "dynasty": "宋",
        "collection_info": null
    },
    {
        "title": "十五夜月",
        "author": "陈师道",
        "content": "向老逢清节，归怀託素晖。\n飞萤元失照，重露已霑衣。\n稍稍孤光动，沉沉众籁微。\n不应明白髮，似欲劝人归。",
        "dynasty": "宋",
        "collection_info": null
    },
    {
        "title": "胡士彦挽词二首  其一",
        "author": "陈师道",
        "content": "晚进违前辈，平生阙异闻。\n吾犹识此老，天岂丧斯文。\n善学家传业，英词世不羣。\n固应讥尚白，官序见扬云。",
        "dynasty": "宋",
        "collection_info": null
    },
    {
        "title": "胡士彦挽词二首  其二",
        "author": "陈师道",
        "content": "此地来何晚，经年见未频。\n荐贤仍赌命，有道可辞贫。\n徒弟三千子，声名四十春。\n襄阳耆旧内，无復姓庞人。",
        "dynasty": "宋",
        "collection_info": null
    },
    {
        "title": "送赵承议",
        "author": "陈师道",
        "content": "先生隠德世难名，晚见诸孙也自成。\n颍水向来须好句，道山今日有宗英。\n林湖更觉追随尽，巾帽犹堪语笑倾。\n勤苦读书终不补，未须墙角弃长檠。",
        "dynasty": "宋",
        "collection_info": null
    },
    {
        "title": "寄李学士",
        "author": "陈师道",
        "content": "眼看游旧半东都，五岁曾无一纸书。\n平日齐名多早达，暮年同国未情疏。\n稍寻东剎论兹事，頼有西方託后车。\n说与杜郎须着便，不应濠上始知鱼。",
        "dynasty": "宋",
        "collection_info": null
    },
    {
        "title": "雪",
        "author": "陈师道",
        "content": "初雪已覆地，晚风仍积威。\n木鸣端自语，鸟起不成飞。\n寒巷闻惊犬，邻家有夜归。\n不无惭败絮，未易泣牛衣。",
        "dynasty": "宋",
        "collection_info": null
    },
    {
        "title": "晚出",
        "author": "陈师道",
        "content": "应俗敢辞疾，衝风宁小驱。\n聊为一日役，不惮百金躯。\n雪路无行迹，冰枝有落乌。\n寒门闭萧瑟，穷里听嚱吁。",
        "dynasty": "宋",
        "collection_info": null
    },
    {
        "title": "寄晁载之兄弟",
        "author": "陈师道",
        "content": "人言婚宦情欲本，我始求脱君已半。\n孰知一世如一梦，在梦而觉宁待旦。\n寒檐冻雨作秋声，冷屋风灯挑不明。\n樽前已作十年语，后会未期吾屡惊。\n一闻七字心已识，鈎章棘句天与力。\n念子方壮我已衰，不见参天二千尺。\n季也亦有诗百篇，叔子拟度骅骝前。\n端能过我三冬学，可復参侬一味禅。",
        "dynasty": "宋",
        "collection_info": null
    },
    {
        "title": "寄答王直方",
        "author": "陈师道",
        "content": "人情校往復，屡勉终不近。\n一诗已经年，知子不我怨。\n生世余几何，尺棰日取寸。\n怀禄有遐心，从俗无远韵。\n时从府中归，数过林下饭。\n平生功名意，回作香火愿。\n三年不举觞，吻颊烟火焮。\n岂无两苍龙，霑我一雨润。\n官粗诗未工，猛乞毋小靳。\n人生如此尔，文字已其闰。\n是身虽臭腐，宁作青紫楦。\n永怀忘年友，死矣余令问。\n念子颇似之，老我何所恨。",
        "dynasty": "宋",
        "collection_info": null
    },
    {
        "title": "送章推官",
        "author": "陈师道",
        "content": "从事有多誉，还家能少留。\n持杯犹颍尾，解缆即沙头。\n好事今犹壮，论文老自休。\n风埃留我老，说与五湖秋。",
        "dynasty": "宋",
        "collection_info": null
    },
    {
        "title": "送章氏兄弟兼寄金山宁禅师",
        "author": "陈师道",
        "content": "末涂一过马羣空，老眼双瞻碣石鸿。\n固有江东兼渭北，其如明月与清风。\n一官羁绊吾堪老，万里嫖姚子未穷。\n寄语此时怀马祖，叩门何日许庞公。",
        "dynasty": "宋",
        "collection_info": null
    },
    {
        "title": "寄晁以道",
        "author": "陈师道",
        "content": "两官俱为邻，常若千里远。\n经年不通书，子孰知我懒。\n相期宇宙外，肯復校繁简。\n我愚亦知此，子意岂不满。\n子教东方生，自视何益损。\n人言不当价，一钱万金产。\n须子五千卷，丹笔校黄本。\n子家太史氏，名成南北阮。\n道山鸿雁行，岂惟私门衎。\n功名须老大，四十未为晚。\n快意会有违，急行宁小缓。\n忽有河山阻，遂恐消息断。\n我独不念此，人穷令智短。\n子勿效我慵，书来慰愁眼。",
        "dynasty": "宋",
        "collection_info": null
    },
    {
        "title": "寄侍读苏尚书",
        "author": "陈师道",
        "content": "六月西湖早得秋，二年归思与迟留。\n一时宾客余枚叟，在处儿童说细侯。\n经国向来须老手，有怀何必到壶头。\n遥知丹地开黄卷，解记清波没白鸥。",
        "dynasty": "宋",
        "collection_info": null
    },
    {
        "title": "寄亳州林待制",
        "author": "陈师道",
        "content": "湖海相望阙寄声，云林过雨未全晴。\n青衫作吏非前日，白首论文笑后生。\n似听儿童迎五马，稍修书札问专城。\n一闻苦李蒙庄句，不復人间世后名。",
        "dynasty": "宋",
        "collection_info": null
    },
    {
        "title": "卧疾绝句",
        "author": "陈师道",
        "content": "老裏何堪病再来，愁边不復酒相开。\n一生也作千年调，两脚犹须万里回。",
        "dynasty": "宋",
        "collection_info": null
    },
    {
        "title": "南轩",
        "author": "陈师道",
        "content": "少日书林颇着勋，暮年贪佛替论文。\n铜鑪瓦枕芒鞋裏，此外惟须对此君。",
        "dynasty": "宋",
        "collection_info": null
    },
    {
        "title": "独坐",
        "author": "陈师道",
        "content": "文章平日事，风竹莫年须。\n衰疾悬知此，霜毛不更除。\n一丘吾欲往，百亩有如无。\n魑魅须游子，干坤着腐儒。\n扣门闻啄木，唤酒有提壶。\n门径无行迹，秋来不遣锄。",
        "dynasty": "宋",
        "collection_info": null
    },
    {
        "title": "幼岭",
        "author": "陈师道",
        "content": "外家英俊场，季氏不好弄。\n用意丘壑间，颇以石自奉。\n谁言拳握间，意作万牛重。\n岱宗小天下，不办一席用。",
        "dynasty": "宋",
        "collection_info": null
    },
    {
        "title": "同道士钱泠然寻涧水源",
        "author": "陈师道",
        "content": "晓领黄冠子，步寻东涧源。\n拖筇探清浅，垂手弄潺湲。\n岸阁残花片，槎留旧涨痕。\n凤潜丹穴邃，龙卧古潭浑。\n修竹青垂荫，长萝翠可扪。\n忽惊穿药圃，不觉到云根。\n嶝外看飞鸟，崖边见饮猿。\n援琴写山水，布席坐兰荪。\n白石支棋局，青沙藉酒尊。\n醉歌归路稳，洞口月黄昏。",
        "dynasty": "宋",
        "collection_info": null
    },
    {
        "title": "八月十日宿百丈山庆善院明日游松风庵谒震禅师",
        "author": "陈师道",
        "content": "衾裘夜宿方丈屋，风灯微茫照溪谷。\n杖屦朝行百丈山，林风清泠摇佩环。\n道人八十更聪明，耳边犹爱松风声。\n风前饱食松下卧，梦裏光阴等闲过。\n世间贵人多白头，未容白首送林丘。\n左足拘挛右臂缓，荣华只得傍人看。\n信知佛法有天乐，扫除疾痼何须药。\n山林于我却有因，愿言筑室为比邻。\n不辞弃世伴幽独，犹恐山僧嫌近俗。",
        "dynasty": "宋",
        "collection_info": null
    },
    {
        "title": "十八日观潮  其一",
        "author": "陈师道",
        "content": "一年壮观尽今朝，水伯何知故晚潮。\n海浪肯随山俯仰，风帆长共客飘摇。",
        "dynasty": "宋",
        "collection_info": null
    },
    {
        "title": "十八日观潮  其二",
        "author": "陈师道",
        "content": "眼看白浪覆青山，谁信黄昏去復还。\n纵使百年终有尽，何须豪横诧吴蛮。",
        "dynasty": "宋",
        "collection_info": null
    },
    {
        "title": "十八日观潮  其三",
        "author": "陈师道",
        "content": "千槌击鼓万人呼，一抹涛头百尺余。\n明日潮来人不见，江边只有候潮鱼。",
        "dynasty": "宋",
        "collection_info": null
    },
    {
        "title": "十八日观潮  其四",
        "author": "陈师道",
        "content": "江平石出涨沙浮，船阁平洲水断流。\n朝暮去来何日了，一杯谁与弔阳侯。",
        "dynasty": "宋",
        "collection_info": null
    },
    {
        "title": "湖上晚归寄诗友  其一",
        "author": "陈师道",
        "content": "髭髮难藏老，湖山稳寄身。\n却寻方外士，招作社中人。\n霜叶深于染，秋花晚自春。\n无人还有碍，诗卷莫辞频。",
        "dynasty": "宋",
        "collection_info": null
    },
    {
        "title": "湖上晚归寄诗友  其二",
        "author": "陈师道",
        "content": "蓑笠宜多病，衣冠错致身。\n清愁偏待客，白髮解禁人。\n江月深留雪，山梅探借春。\n兴从湖上发，诗为道人频。",
        "dynasty": "宋",
        "collection_info": null
    },
    {
        "title": "湖上晚归寄诗友  其三",
        "author": "陈师道",
        "content": "功名违壮志，戒律负前身。\n刘德长欺客，王融却笑人。\n残年增受岁，病眼怯逢春。\n杖屦知何向，知公未厌频。",
        "dynasty": "宋",
        "collection_info": null
    },
    {
        "title": "湖上晚归寄诗友  其四",
        "author": "陈师道",
        "content": "红绿羞明眼，欹斜久病身。\n年龄不待命，湖海却留人。\n点滴花间露，新鲜柳上春。\n情怀将底用，诗外不须频。",
        "dynasty": "宋",
        "collection_info": null
    },
    {
        "title": "次韵寄答晁无咎",
        "author": "陈师道",
        "content": "西湖欲雨厨烟满，风叶倒囊云覆碗。\n望湖楼上白头人，独倚栏干谁肯伴。\n独有诗人记病身，清风千里寄行尘。\n豪华信有回天力，惊开桃李闲新春。\n往事不回如过雨，醉梦恍然忘恶语。\n人生如幻此何尤，未信黄金贵于土。\n爱子千篇顷刻成，借将胸腹诧吴人。\n吟哦怪有芳鲜气，却被湖山识姓名。\n文章废退知难强，身外虚华本无望。\n何曾临水惜芒鞋，却解逢人拈拄杖。\n眼根清浄尘不留，登伽过尽不回头。\n家在中原归未得，江淮断道无行舟。\n两山相逢翻手疾，欲谋一笑宁无日。\n却惭怀朴似周人，祇可闻名不须识。",
        "dynasty": "宋",
        "collection_info": null
    },
    {
        "title": "寄答颜长道  其一",
        "author": "陈师道",
        "content": "薄命犹多难，浮生未定居。\n故人忧已矣，千里问何如。\n白髮羞明镜，青灯怯细书。\n不曾知史馆，何用索枯鱼。",
        "dynasty": "宋",
        "collection_info": null
    },
    {
        "title": "寄答颜长道  其二",
        "author": "陈师道",
        "content": "贫病忧居士，雕虫累壮夫。\n不能羞齿颊，幸免葬江湖。\n疲马甘垂首，游鹰不应呼。\n为谁归未得，山水故乡居。",
        "dynasty": "宋",
        "collection_info": null
    },
    {
        "title": "寄邢和叔",
        "author": "陈师道",
        "content": "昔作梁宋游，幽忧废朝昏。\n闭门无往还，不厌儿女喧。\n隔墙闻剥啄，暮夜谁扣门。\n知是邢夫子，低回过高轩。\n愿为布衣交，不顾年德尊。\n匆匆立谈罢，又见东南奔。\n江湖多病后，仅免饷鱼鼋。\n久废数行书，因人问寒暄。\n但爱孤山西，松筠数家村。\n便欲筑居室，插秧仍灌园。\n生前不自爱，身后何足论。\n草玄笑扬雄，赞易悲虞翻。\n文章徒自苦，纸笔莫更存。\n却寻南郭老，隠几学忘言。\n他日宦游客，误入桃花源。\n苇间见渔父，谁识王公孙。",
        "dynasty": "宋",
        "collection_info": null
    },
    {
        "title": "十七日观潮三首  其一",
        "author": "陈师道",
        "content": "潮头初出海门山，千里平沙转面间。\n犹有江神怜北客，欲将奇观破衰颜。",
        "dynasty": "宋",
        "collection_info": null
    },
    {
        "title": "十七日观潮三首  其二",
        "author": "陈师道",
        "content": "江水悠悠自在流，向人无恨不应愁。\n相逢不觉浑相似，谁使清波早白头。",
        "dynasty": "宋",
        "collection_info": null
    },
    {
        "title": "十七日观潮三首  其三",
        "author": "陈师道",
        "content": "漫漫平沙走白虹，瑶台失手玉杯空。\n晴天摇动清江底，晚日浮沉急浪中。",
        "dynasty": "宋",
        "collection_info": null
    },
    {
        "title": "月下观潮二首  其一",
        "author": "陈师道",
        "content": "隔江灯火见西兴，江水清平雾雨轻。\n风送潮来云四散，水光月色斗分明。",
        "dynasty": "宋",
        "collection_info": null
    },
    {
        "title": "月下观潮二首  其二",
        "author": "陈师道",
        "content": "素练横斜雪满头，银潮吹浪玉山浮。\n犹疑海若夸河伯，豪悍须教水倒流。",
        "dynasty": "宋",
        "collection_info": null
    },
    {
        "title": "宿钱塘尉廨",
        "author": "陈师道",
        "content": "平湖遶舍山无盗，官事长闲俸有金。\n安得终身为御寇，不辞儿女作吴音。",
        "dynasty": "宋",
        "collection_info": null
    },
    {
        "title": "寄北山顺法师二首  其一",
        "author": "陈师道",
        "content": "十年闻问不逢人，一面相逢过所闻。\n高士不应轻俗士，欲将污脚上垂云。",
        "dynasty": "宋",
        "collection_info": null
    },
    {
        "title": "寄北山顺法师二首  其二",
        "author": "陈师道",
        "content": "山下游尘不污人，耳边溪水去犹闻。\n羡君身世浑无事，坐看青山过白云。",
        "dynasty": "宋",
        "collection_info": null
    },
    {
        "title": "赠关彦长",
        "author": "陈师道",
        "content": "少年初识字，已诵子虚赋。\n尝疑天上人，已离人间去。\n蹉跎二十年，久自叹迟暮。\n倦游梁宋间，却踏江湖路。\n此地始逢君，秋阳破朝雾。\n白首鬓毛新，青衫颜色故。\n问君胡为然，竟坐文字误。\n人事久难知，高才常不遇。\n论人较贤智，富贵宁在数。\n不见竹林诗，山王俱不与。\n湖塘发高兴，山林有佳处。\n迨此閒暇时，观游莫辞屡。\n功名如附赘，得失何用顾。\n但当勤秉烛，长愿随杖屦。",
        "dynasty": "宋",
        "collection_info": null
    },
    {
        "title": "送鄜州关司法",
        "author": "陈师道",
        "content": "早岁相知晚相识，抵掌回头已陈迹。\n万里从军壮此行，一筯鲈鱼留不得。\n夜静关山秋月明，莫听岭头流水声。\n平世功名须少壮，看君一箭下辽城。",
        "dynasty": "宋",
        "collection_info": null
    },
    {
        "title": "寄曾公权",
        "author": "陈师道",
        "content": "超世功名子有凭，过人才艺我何曾。\n诗书废忘难支敌，门馆光华怯再登。\n捐弃妻儿逃世累，扫除鬚髮伴禅僧。\n待君持节东南日，试问当年杜伯升。",
        "dynasty": "宋",
        "collection_info": null
    },
    {
        "title": "登凤凰山怀子瞻  其一",
        "author": "陈师道",
        "content": "蜿蜒曲龙腰，山间隠楼观。\n孤高伏龙角，浮图刺云汉。\n修林霜雪余，落叶青红乱。\n想见洞中人，不知时节换。\n咳唾落江东，江东两眼中。\n举头触浮云，失脚惊飞鸿。\n逢人自笑谋身拙，坐使红尘生白髮。\n入山便欲弃人间，出山又与松筠别。",
        "dynasty": "宋",
        "collection_info": null
    },
    {
        "title": "登凤凰山怀子瞻  其二",
        "author": "陈师道",
        "content": "数篇曾见使君诗，前后登临各一时。\n妙舞新声难得继，清风明月却相宜。\n朱阑行遍花间路，看尽当年题壁处。\n更有何人问使君，青春欲尽花飞去。",
        "dynasty": "宋",
        "collection_info": null
    },
    {
        "title": "平翠阁",
        "author": "陈师道",
        "content": "我家山水间，耳目厌华丽。\n闻道浙西山，经年通梦寐。\n从为远游客，忘却归来计。\n欲买湖上田，谢绝人间世。\n湖山多变态，横斜光景异。\n随山转朱阁，临顾穷幽邃。\n惟有宣公楼，浮空堆乱翠。\n疑是水仙人，临墙露高髻。\n道人迹爱山，朝昏阅终岁。\n最爱烟雨中，半掩青罗袂。\n我来悲岁晚，风霜扫昏翳。\n不见岭头云，未尽登临意。",
        "dynasty": "宋",
        "collection_info": null
    },
    {
        "title": "赠太素庵轲律师  其一",
        "author": "陈师道",
        "content": "林间细路暗通门，火閤深藏雪裏春。\n自笑世间千计错，羡他湖上十年人。",
        "dynasty": "宋",
        "collection_info": null
    },
    {
        "title": "赠太素庵轲律师  其二",
        "author": "陈师道",
        "content": "枕帐清寒夜色空，琉璃明浄晚灯红。\n定知城市无穷事，尽在山人冷眼中。",
        "dynasty": "宋",
        "collection_info": null
    },
    {
        "title": "古怨赠关彦长",
        "author": "陈师道",
        "content": "世态轻浮君莫道，相逢何必论才调。\n铅刀快利莫耶迟，果下翩翩望云老。\n人前安得无穷好，应须富贵长年少。\n莫教白髮更栖迟，不遭毁駡逢人笑。",
        "dynasty": "宋",
        "collection_info": null
    },
    {
        "title": "次韵关子容湖上晚饮",
        "author": "陈师道",
        "content": "风树吹花落四邻，暮云将雨作催人。\n旋倾美酒留连客，急作新诗报答春。\n试傍清湖看鬓髮，莫辞行乐费金银。\n如今归去还高卧，更问风光有几旬。",
        "dynasty": "宋",
        "collection_info": null
    },
    {
        "title": "春晚游宝云寺",
        "author": "陈师道",
        "content": "繁杏青犹小，幽花落更香。\n目随云雨断，恨与水风长。\n蚁子何缘斗，蜂儿有底忙。\n山人能弃世，游子不思乡。",
        "dynasty": "宋",
        "collection_info": null
    },
    {
        "title": "夏日书事",
        "author": "陈师道",
        "content": "花絮随风尽，欢娱过眼空。\n穷多诗有债，愁极酒无功。\n家在斜阳下，人归满月中。\n肝肠浑欲破，魂梦更无穷。",
        "dynasty": "宋",
        "collection_info": null
    },
    {
        "title": "赠写真禧道人",
        "author": "陈师道",
        "content": "久病多愁易老身，尘容衰鬓不长新。\n早须置我山岩裏，不是麒麟閤上人。",
        "dynasty": "宋",
        "collection_info": null
    },
    {
        "title": "晚游九曲院",
        "author": "陈师道",
        "content": "冷落丛祠晚，回斜狭路赊。\n平荷留夜雨，惊鸟过邻家。\n云暗重重树，风开旋旋花。\n病身无俗事，待得后归鸦。",
        "dynasty": "宋",
        "collection_info": null
    },
    {
        "title": "萱草",
        "author": "陈师道",
        "content": "唤作忘忧草，相看万事休。\n若教花有语，却解使人愁。",
        "dynasty": "宋",
        "collection_info": null
    },
    {
        "title": "次韵顺法师十三间楼避暑",
        "author": "陈师道",
        "content": "窗暗时时雨，门开处处山。\n心苏解衣后，愁破立谈间。\n枕簟长相待，功名久不关。\n论文非小陆，愧色满颜间。",
        "dynasty": "宋",
        "collection_info": null
    },
    {
        "title": "次韵性都正北山逐凉",
        "author": "陈师道",
        "content": "海风吹雨过梅黄，丛竹留阴借晚凉。\n更欲从君谈妙理，凫鹥能短鹤能长。",
        "dynasty": "宋",
        "collection_info": null
    },
    {
        "title": "贺关彦长生日  其一",
        "author": "陈师道",
        "content": "吉梦熊罴后，名家韦杜旁。\n风霜随气节，河汉借文章。\n汉相功名晚，周南德化长。\n欲伸千岁祝，愿奉故人觞。",
        "dynasty": "宋",
        "collection_info": null
    },
    {
        "title": "贺关彦长生日  其二",
        "author": "陈师道",
        "content": "经术宜传世，清明正得秋。\n德优高士传，名重赋家流。\n短袖妨妍舞，青衫负白头。\n待看灵寿杖，扶出富民侯。",
        "dynasty": "宋",
        "collection_info": null
    },
    {
        "title": "石氏画苑",
        "author": "陈师道",
        "content": "卒行无好步，事忙不草书。\n能事不促迫，快手多麤疏。\n君看荷苇槲叶扇，崔家仲叔三人俱。\n扫除事物费岁月，收定神气忘形躯。\n恍然有得夺天巧，衰颜生态能相如。\n市师信手无赢余，一日画出东封图。\n眼前百口怪神速，背后千指争邪𣤔。\n君家画苑倾东都，锦囊玉轴行盈车。\n补完破碎收亡逋，欲得不计有与无。\n问君此病何当祛，君言无事聊自娱。\n世间何事非迷途，挟策未必贤樗蒲。\n苑中最爱文与苏，情亲不独生同闾。\n自谓知子谁如余，叔也不痴回不愚。\n怜君用意常勤劬，挥毫洒墨填空虚。\n风梢雨叶出新意，老树僵立何年枯。\n我生百事不留意，外物不足烦驱除。\n翰墨纔能记名字，模临写貌无工夫。\n见溺不救危不扶，独无一物充庖厨。\n看君髮漆颜丹朱，意气健如生马驹。\n逢人不信六十余，郁然一茎无白鬚。\n吕翁落寞起钓屠，南山四老东宫须。\n人生晚达有如此，应笑虞翻早着书。",
        "dynasty": "宋",
        "collection_info": null
    },
    {
        "title": "钱塘寓居",
        "author": "陈师道",
        "content": "山水如相识，豪华异昔闻。\n声言随地改，吴越到江分。\n门闭萧萧雨，风催缓缓云。\n会随麋鹿去，长谢犬羊羣。",
        "dynasty": "宋",
        "collection_info": null
    },
    {
        "title": "梅花七绝  其一",
        "author": "陈师道",
        "content": "幽恨清愁几万端，故将巧笑破霜寒。\n落英收拾供骚客，秋菊从来不足餐。",
        "dynasty": "宋",
        "collection_info": null
    },
    {
        "title": "梅花七绝  其二",
        "author": "陈师道",
        "content": "姑射仙姿不畏寒，谢家风格鄙铅丹。\n谁知檀萼香鬚裏，已有调羹一点酸。",
        "dynasty": "宋",
        "collection_info": null
    },
    {
        "title": "梅花七绝  其三",
        "author": "陈师道",
        "content": "林外啼禽自往还，风前诗客倚栏干。\n小园门锁黄昏月，耿耿幽姿半夜寒。",
        "dynasty": "宋",
        "collection_info": null
    },
    {
        "title": "梅花七绝  其四",
        "author": "陈师道",
        "content": "清寒池馆静无尘，岁岁相逢似故人。\n任遣墙头疑似雪，欲教园主早知春。",
        "dynasty": "宋",
        "collection_info": null
    },
    {
        "title": "梅花七绝  其五",
        "author": "陈师道",
        "content": "任教雪压色终胜，却要风严香更闻。\n江雨细时青子熟，闻名犹救渴将军。",
        "dynasty": "宋",
        "collection_info": null
    },
    {
        "title": "梅花七绝  其六",
        "author": "陈师道",
        "content": "数点深藏碧玉枝，翠峰十二拥瑶姬。\n凭君说与凡桃李，彻骨清寒不解肥。",
        "dynasty": "宋",
        "collection_info": null
    },
    {
        "title": "梅花七绝  其七",
        "author": "陈师道",
        "content": "月落霜严自靓粧，北风工为发清香。\n晚英数点辞林去，幽独无人为断肠。",
        "dynasty": "宋",
        "collection_info": null
    },
    {
        "title": "还江上",
        "author": "陈师道",
        "content": "夜夜沧洲梦，归心剧旆悬。\n呼童买轻舸，拂榻下平川。\n遡浪潮如斗，凌风岸若牵。\n江乡厌回首，行及练花天。",
        "dynasty": "宋",
        "collection_info": null
    },
    {
        "title": "杂题  其一",
        "author": "陈师道",
        "content": "乱水交如线，群山翠作屏。\n寒轻春稍稍，雪尽麦青青。\n霜草犹疑滑，风林渐喜听。\n生涯鞍马上，岁月短长亭。",
        "dynasty": "宋",
        "collection_info": null
    },
    {
        "title": "杂题  其二",
        "author": "陈师道",
        "content": "泥雪纔通脚，烟云復结阴。\n迟留随处处，帘幕静沉沉。\n去雁怀归意，来禽欲好音。\n稍宽沟壑辱，不惮二毛侵。",
        "dynasty": "宋",
        "collection_info": null
    },
    {
        "title": "奉酬应物",
        "author": "陈师道",
        "content": "论世阙真是，憎好成愚贤。\n众手挽跛牂，拟度骅骝前。\n与子早相好，于今不知年。\n似从欲着帽，忧喜同华颠。\n生世如风花，高下亦偶然。\n填沟偶不死，挥刃忽自全。\n病马试春草，游鱼纵奔川。\n稍思升斗禄，筦库未阙员。\n一饥尚可忍，百岁当復延。\n相予乘下泽，得句要子宣。\n此生期乐死，它日须诗传。\n缩手着袖间，弹棋一争先。",
        "dynasty": "宋",
        "collection_info": null
    },
    {
        "title": "酬应物见戏",
        "author": "陈师道",
        "content": "扣门赏竹任推排，兴尽归舟挽不回。\n平世山林成偃蹇，新年词句得参陪。\n醒心正頼挥毫疾，误笔仍须送喜来。\n书省不应烦乳媪，一时除目尽英才。",
        "dynasty": "宋",
        "collection_info": null
    },
    {
        "title": "次韵应物有叹黄楼",
        "author": "陈师道",
        "content": "一代苏长公，四海名未已。\n投荒忘岁月，积毁高城垒。\n斯楼亦何与，与人压復起。\n纷纷徒尔为，长剑须天倚。\n循分即可久，吾行谁与止。\n迩来贤达人，五十笑百里。\n頼有寇公子，众毁闻独美。\n直气慑狂童，牵联皆可纪。\n少公作长句，班扬安得拟。\n颇有喜事人，睥睨欲搥毁。\n一朝陵谷变，天语含深旨。\n惊倒楼前人，今朝有行履。",
        "dynasty": "宋",
        "collection_info": null
    },
    {
        "title": "寄送定州苏尚书",
        "author": "陈师道",
        "content": "初闻简策侍前旒，又见衣冠送作州。\n北府时清惟可饮，西山气爽更宜秋。\n功名不朽聊通袖，海道无违具一舟。\n枉读平生三万卷，貂蝉当復自兜牟。",
        "dynasty": "宋",
        "collection_info": null
    },
    {
        "title": "寄答李方叔",
        "author": "陈师道",
        "content": "平生经世策，寄食不资身。\n孰使文章着，能辞辙迹频。\n帝城分不入，书札诇何人。\n子未知吾懒，吾宁觉子贫。",
        "dynasty": "宋",
        "collection_info": null
    },
    {
        "title": "智宝院后楼怀胡元茂",
        "author": "陈师道",
        "content": "晚渡呼舟疾，寒城着雾深。\n昏鸥明鸟道，风叶乱霜林。\n久客登临目，中年怀旧心。\n犹须一长笛，领览自霑襟。",
        "dynasty": "宋",
        "collection_info": null
    },
    {
        "title": "元日",
        "author": "陈师道",
        "content": "老境难为节，寒梢未得春。\n一官兼利害，百虑孰疏亲。\n积雪无归路，扶行有醉人。\n望乡仍受岁，回首向松筠。",
        "dynasty": "宋",
        "collection_info": null
    },
    {
        "title": "放怀",
        "author": "陈师道",
        "content": "施食乌鸢喜，持经鸟鼠听。\n杖藜矜矍铄，顾影怪伶俜。\n门静行随月，窗虚卧见星。\n拥衾眠未稳，艰阻饱曾经。",
        "dynasty": "宋",
        "collection_info": null
    },
    {
        "title": "绝句",
        "author": "陈师道",
        "content": "此生精力尽于诗，末岁心存力已疲。\n不共卢王争出手，却思陶谢与同时。",
        "dynasty": "宋",
        "collection_info": null
    },
    {
        "title": "送伯兄赴吏部改官",
        "author": "陈师道",
        "content": "先子初增秩，年侵鬓已皤。\n念兄今善继，此别喜如何。\n亲老家仍困，门衰仕未多。\n犹须教儿子，早要中文科。",
        "dynasty": "宋",
        "collection_info": null
    },
    {
        "title": "寄张文潜舍人",
        "author": "陈师道",
        "content": "今代张平子，雄深次子长。\n名高三俊上，官立右螭旁。\n车笠吾何恨，飞腾子莫量。\n时平身早达，未用梦凝香。",
        "dynasty": "宋",
        "collection_info": null
    },
    {
        "title": "后湖晚坐",
        "author": "陈师道",
        "content": "水浄偏明眼，城荒可当山。\n青林无限意，白鸟有余闲。\n身致江湖上，名成伯季间。\n目随归雁尽，坐待暮鸦还。",
        "dynasty": "宋",
        "collection_info": null
    },
    {
        "title": "春兴",
        "author": "陈师道",
        "content": "东风作恶不成寒，野水穿沙自作滩。\n细草无端留客卧，繁枝有意待人看。",
        "dynasty": "宋",
        "collection_info": null
    },
    {
        "title": "次韵回山人赠沈东老二首  其一",
        "author": "陈师道",
        "content": "一杯领意不须沽，六字持身已有余。\n痴子未知天上乐，先生今解世间书。",
        "dynasty": "宋",
        "collection_info": null
    },
    {
        "title": "次韵回山人赠沈东老二首  其二",
        "author": "陈师道",
        "content": "随世功名非所望，称家丰俭不求余。\n青衫出指论奇字，白髮挑灯写细书。",
        "dynasty": "宋",
        "collection_info": null
    },
    {
        "title": "送孝忠二首  其一",
        "author": "陈师道",
        "content": "老眼元多泪，春风见此行。\n又为贫贱别，更觉急难情。\n斗食吾堪老，词场尔向荣。\n未须怜野鹜，家法付宣城。",
        "dynasty": "宋",
        "collection_info": null
    },
    {
        "title": "送孝忠二首  其二",
        "author": "陈师道",
        "content": "经史三年学，聪明一旦开。\n把文甘潦倒，数日待归来。\n士患声名早，官今岁月催。\n有亲须薄禄，临路尚徘徊。",
        "dynasty": "宋",
        "collection_info": null
    },
    {
        "title": "以拄杖供仁山主二首  其一",
        "author": "陈师道",
        "content": "错节孤根劲有余，坐床须按起须扶。\n一生用底今相赠，更问林间有此无。",
        "dynasty": "宋",
        "collection_info": null
    },
    {
        "title": "以拄杖供仁山主二首  其二",
        "author": "陈师道",
        "content": "洗足投筇只坐禅，厌寻歧路费行缠。\n老来不復人间事，不用山公更削圆。",
        "dynasty": "宋",
        "collection_info": null
    },
    {
        "title": "项城道中寄刘令使修溪桥",
        "author": "陈师道",
        "content": "老怯危桥泥没膝，喜闻吾党政如春。\n须君不惜千金费，此后宁无我辈人。",
        "dynasty": "宋",
        "collection_info": null
    },
    {
        "title": "碓磨寨",
        "author": "陈师道",
        "content": "以人为食杀为戏，自昔无闻尔所先。\n信有亡身一言尽，独能遗臭万人传。",
        "dynasty": "宋",
        "collection_info": null
    },
    {
        "title": "寄张宣州",
        "author": "陈师道",
        "content": "与世情将尽，怀仁老未忘。\n故人今五马，高处谩三长。\n诗岂江山助，名成沈鲍行。\n肯为文俗事，打鸭起鸳鸯。",
        "dynasty": "宋",
        "collection_info": null
    },
    {
        "title": "送伦化主",
        "author": "陈师道",
        "content": "赤髭白足可怜生，蹑蹻担囊壮此行。\n要致雪峰千五百，不妨兼识谢宣城。",
        "dynasty": "宋",
        "collection_info": null
    },
    {
        "title": "西湖",
        "author": "陈师道",
        "content": "小径才容足，寒花只自香。\n官池下鳬雁，荒冢上牛羊。\n有子吾甘老，无家去未量。\n三年哦五字，草木借辉光。",
        "dynasty": "宋",
        "collection_info": null
    },
    {
        "title": "别月华严",
        "author": "陈师道",
        "content": "寓世生同里，随方去有情。\n来为百年别，不惜片时程。\n斋钵须勤供，经钟莫倦鸣。\n当来第三会，此界却逢迎。",
        "dynasty": "宋",
        "collection_info": null
    },
    {
        "title": "送吴先生谒惠州苏副使",
        "author": "陈师道",
        "content": "闻名欣识面，异好有同功。\n我亦惭吾子，人谁恕此公。\n百年双白鬓，万里一秋风。\n为说任安在，依然一秃翁。",
        "dynasty": "宋",
        "collection_info": null
    },
    {
        "title": "别圆澄禅师",
        "author": "陈师道",
        "content": "法施老人卧不出，呼我取别行问疾。\n摩盘拭筯劝一饱，少待须臾莫苍猝。\n早年着眼觑文字，万卷初无一言契。\n多生绮语未经忏，半世虚名足为累。\n此去它来尚有缘，头童齿豁恐无年。\n慇懃三请久住世，弊恶可念未可捐。\n平生准拟西行计，老着人间此何意。\n他生佛会见头陀，知是当年老居士。",
        "dynasty": "宋",
        "collection_info": null
    },
    {
        "title": "别观音山主",
        "author": "陈师道",
        "content": "离合应生理，过逢岂近缘。\n情亲见今日，语妙记当年。\n闭户安禅主，衝风逆水船。\n不应清夜月，故作别时圆。",
        "dynasty": "宋",
        "collection_info": null
    },
    {
        "title": "离颍",
        "author": "陈师道",
        "content": "河市千人聚，寒江百丈牵。\n吾生能几日，此地费三年。\n丛竹防供爨，池鱼已割鲜。\n拙勤终不补，他日愧无传。",
        "dynasty": "宋",
        "collection_info": null
    },
    {
        "title": "湖上",
        "author": "陈师道",
        "content": "湖上难为别，梅梢已着春。\n林喧乌啄啄，风过水鳞鳞。\n缘有三年尽，情无一日亲。\n白头厌奔走，何地与为邻。",
        "dynasty": "宋",
        "collection_info": null
    },
    {
        "title": "舟中二首  其一",
        "author": "陈师道",
        "content": "恶风横江江卷浪，黄流湍猛风用壮。\n疾如万骑千里来，气压三江五湖上。\n岸上空荒火夜明，舟中起坐待残更。\n少年行路今头白，不尽还家去国情。",
        "dynasty": "宋",
        "collection_info": null
    },
    {
        "title": "舟中二首  其二",
        "author": "陈师道",
        "content": "野火烧原雉昏雊，黄尘涨天牛乱斗。\n江间无日不风波，老去何时脱奔走。\n诗书满腹不及口，遮日宁须钓竿手。\n愧尔茅檐炙背人，仰目青天搔白首。",
        "dynasty": "宋",
        "collection_info": null
    },
    {
        "title": "规禅停云斋",
        "author": "陈师道",
        "content": "浄居众天人，宫殿随所适。\n少仕老不归，重门闭榛棘。\n道人秀丛林，妙语出禅寂。\n是身如浮云，随处同建立。\n平生与二子，嗜好用一律。\n我此復助缘，语绮已多责。\n何年一把茅，据坐孤崒嵂。\n呵佛駡祖师，涂糊千五百。",
        "dynasty": "宋",
        "collection_info": null
    },
    {
        "title": "答晁以道",
        "author": "陈师道",
        "content": "转走东南復帝城，故人相见眼偏明。\n十年作吏仍糊口，两地为邻阙寄声。\n冷眼尚堪看细字，白头宁復要时名。\n孰知范叔寒如此，未觉严公有故情。",
        "dynasty": "宋",
        "collection_info": null
    },
    {
        "title": "病起",
        "author": "陈师道",
        "content": "今日秋风裏，何乡一病翁。\n力微须杖起，心在与谁同。\n灾疾资千悟，冤亲併一空。\n百年先得老，三败未为穷。",
        "dynasty": "宋",
        "collection_info": null
    },
    {
        "title": "九月九日魏衍见过",
        "author": "陈师道",
        "content": "节裏能相过，谈间可解忧。\n致疏君未肯，得此我何由。\n语到君房妙，诗同客子游。\n一经从白首，万里有封侯。",
        "dynasty": "宋",
        "collection_info": null
    },
    {
        "title": "别黄徐州",
        "author": "陈师道",
        "content": "姓名曾落荐书中，刻画无盐自不工。\n一日虚声满天下，十年从事得途穷。\n白头未觉功名晚，青眼常蒙今昔同。\n衰疾又为今日别，数行老泪洒西风。",
        "dynasty": "宋",
        "collection_info": null
    },
    {
        "title": "次韵答晁无斁",
        "author": "陈师道",
        "content": "女生愿有家，名妾以不聘。\n田里亦慕君，又恶不由正。\n欲行不问涂，已破宁顾甑。\n耕蚕无一廛，庖井要三径。\n还家忧患余，挽鬚儿女竞。\n十年宁有此，一寒可无命。\n平生晁夫子，得士公室庆。\n稍无车马音，復作宾客请。\n论文到韩李，念旧说苏郑。\n长年断消息，独语谁和应。\n此生恩未报，他日目不瞑。\n归卧无好怀，扣门有佳听。\n诗来雪霜后，更觉天宇浄。\n少好老未工，持刃授子柄。",
        "dynasty": "宋",
        "collection_info": null
    },
    {
        "title": "次韵无斁偶作二首  其一",
        "author": "陈师道",
        "content": "肩耸三峰峻，眉厖八字横。\n玄谈人绝倒，家法句新清。\n八俊先张子，诸公少贾生。\n已传乌鹊喜，欲听鹡鸰声。",
        "dynasty": "宋",
        "collection_info": null
    },
    {
        "title": "次韵无斁偶作二首  其二",
        "author": "陈师道",
        "content": "此老三年别，何时万里回。\n更无南去雁，犹见北枝梅。\n会有哀笼鸟，宁须溺死灰。\n圣朝无弃物，与子赋归哉。",
        "dynasty": "宋",
        "collection_info": null
    },
    {
        "title": "古墨行",
        "author": "陈师道",
        "content": "秦郎百好俱第一，乌丸如漆姿如石。\n巧作松身与镜面，借美于外非良质。\n潘翁拜跪摩老眼，一生再见三叹息。\n了知至鉴无遁形，王家旧物秦家得。\n君今所有亦其亚，伯仲小低犹子侄。\n黄金白璧孰不有，古锦句囊聊可敌。\n睿思殿裏春夜半，灯火阑残歌舞散。\n自书细字答边臣，万里风尘入长算。\n初闻桥山送弓剑，宁知玉碗人间见。\n夜光炎炎衝斗牛，会有太史占星变。\n人生尤物不必有，时一过目惊老丑。\n念子何忍遽磨研，少待须臾图不朽。\n明窗浄几风日暖，有愁万斛才八斗。\n径须脱帽管城公，小试玉堂挥翰手。",
        "dynasty": "宋",
        "collection_info": null
    },
    {
        "title": "次韵晁无斁除日述怀",
        "author": "陈师道",
        "content": "世学违从众，名家最近天。\n感时犹壮志，得句起衰年。\n袁酒无何饮，陶琴不具絃。\n平生挥翰手，几见绝韦编。",
        "dynasty": "宋",
        "collection_info": null
    },
    {
        "title": "次韵无斁雪后二首  其一",
        "author": "陈师道",
        "content": "闭閤春云薄，开门夜雪深。\n江梅犹故意，湖雁起归心。\n草润留余泽，窗明度积阴。\n慇懃报春信，屋角有来禽。",
        "dynasty": "宋",
        "collection_info": null
    },
    {
        "title": "次韵无斁雪后二首  其二",
        "author": "陈师道",
        "content": "取性无通介，随时有异同。\n雪余盖地白，春浅着梢红。\n寄食虚长算，论诗阙近功。\n相看不相弃，頼有古人风。",
        "dynasty": "宋",
        "collection_info": null
    },
    {
        "title": "赠魏衍三首  其一",
        "author": "陈师道",
        "content": "妙年文墨秀儒林，老眼今晨得再明。\n历块过都聊可待，未须回首一长鸣。",
        "dynasty": "宋",
        "collection_info": null
    },
    {
        "title": "赠魏衍三首  其二",
        "author": "陈师道",
        "content": "崔蔡论文不足过，新诗平处到阴何。\n宁须万户权轻重，不待千篇一已多。",
        "dynasty": "宋",
        "collection_info": null
    },
    {
        "title": "赠魏衍三首  其三",
        "author": "陈师道",
        "content": "敏捷为文笔不休，何妨缩手小迟留。\n名驹已自思千里，老子终当让一头。",
        "dynasty": "宋",
        "collection_info": null
    },
    {
        "title": "赠寇国宝三首  其一",
        "author": "陈师道",
        "content": "承家从昔如君少，得士于今孰我先。\n口拟说诗心已解，世间快马不须鞭。",
        "dynasty": "宋",
        "collection_info": null
    },
    {
        "title": "赠寇国宝三首  其二",
        "author": "陈师道",
        "content": "往岁黄童今寇君，高文要学亦多闻。\n留年看举天南翼，过目先空冀北羣。",
        "dynasty": "宋",
        "collection_info": null
    },
    {
        "title": "赠寇国宝三首  其三",
        "author": "陈师道",
        "content": "虎子堕地气食牛，雀儿浴处鱼何求。\n可奈我衰才亦尽，正须二子与同游。",
        "dynasty": "宋",
        "collection_info": null
    },
    {
        "title": "次韵春怀",
        "author": "陈师道",
        "content": "老形已具臂膝痛，春事无多樱笋来。\n败絮不温生虮虱，大杯覆酒着尘埃。\n衰年此日仍为客，旧国当时只废台。\n河岭尚堪供极目，少年为句未须哀。",
        "dynasty": "宋",
        "collection_info": null
    },
    {
        "title": "河上",
        "author": "陈师道",
        "content": "背水连渔屋，横河架石梁。\n窥巢乌鹊竞，过雨艾蒿光。\n鸟语催春事，窗明报夕阳。\n还家慰儿女，归路不应长。",
        "dynasty": "宋",
        "collection_info": null
    },
    {
        "title": "题柱二首  其一",
        "author": "陈师道",
        "content": "桃李摧残风雨春，天孙河鼓隔天津。\n主恩不与妍华尽，何限人间失意人。",
        "dynasty": "宋",
        "collection_info": null
    },
    {
        "title": "题柱二首  其二",
        "author": "陈师道",
        "content": "从昔婵娟多命薄，如今歌舞更能诗。\n孰知文雅河阳令，不削琼奴柱下题。",
        "dynasty": "宋",
        "collection_info": null
    },
    {
        "title": "蝇虎",
        "author": "陈师道",
        "content": "物微趣下世不数，随力捕生得称虎。\n匿形注目摇两股，卒然一击势莫御。\n十中失一八九取，吻间流血腹如鼓。\n却行奋臂吾甚武，明日淮南作端午。",
        "dynasty": "宋",
        "collection_info": null
    },
    {
        "title": "陶朱公庙",
        "author": "陈师道",
        "content": "千篇奏牍漫多知，百战收功未出奇。\n名下难居身可辱，却将湖海换西施。",
        "dynasty": "宋",
        "collection_info": null
    },
    {
        "title": "次韵晁无斁夏雨",
        "author": "陈师道",
        "content": "咫尺隔山海，作书问如何。\n蚁垤既畜粮，蛙窟如鸣鼍。\n积暑復一雨，斧斫仍手摩。\n鈎窗欲悬麻，出门已横河。\n人言月离毕，未必致滂沱。\n东皋繁草木，兰艾不同科。\n惊鱼畏密罟，独鸟鸣南柯。\n稍无虫飞喧，復觉蝉语多。\n因声作好恶，与物殊未和。\n卧闻夜来雨，归种故山禾。\n百年须下泽，万里付长罗。\n先生断百好，尚以诗作魔。\n缩子万言手，听渠七字哦。\n室迩人则远，燕默劳者歌。\n思君得老瘦，触热生积痾。",
        "dynasty": "宋",
        "collection_info": null
    },
    {
        "title": "寄无斁",
        "author": "陈师道",
        "content": "敬问晁夫子，官池几许深。\n已应飞鸟下，復作卧龙吟。\n待我中痾愈，同君把臂临。\n泥涂无去马，夏木有来禽。",
        "dynasty": "宋",
        "collection_info": null
    },
    {
        "title": "次韵别张芸叟",
        "author": "陈师道",
        "content": "中年为别更堪频，四海无家託一身。\n此别时须问生死，孰知诗力解穷人。",
        "dynasty": "宋",
        "collection_info": null
    },
    {
        "title": "宿深明阁二首  其一",
        "author": "陈师道",
        "content": "窈窕深明阁，晴寒是去年。\n老将灾疾至，人与岁时迁。\n默坐元如在，孤灯共不眠。\n暮年身万里，頼有故人怜。",
        "dynasty": "宋",
        "collection_info": null
    },
    {
        "title": "宿深明阁二首  其二",
        "author": "陈师道",
        "content": "缥缈金华伯，人间第一人。\n剧谈连昼夜，应俗费精神。\n时要平安报，反愁消息真。\n墙根霜下草，又作一番新。",
        "dynasty": "宋",
        "collection_info": null
    },
    {
        "title": "东山谒外大父墓",
        "author": "陈师道",
        "content": "土山宛转屈苍龙，下有槃槃盖世翁。\n万木刺天元自直，丛篁侵道更须东。\n百年富贵今谁见，一代功名託至公。\n少日拊头期类我，暮年垂泪向西风。",
        "dynasty": "宋",
        "collection_info": null
    },
    {
        "title": "次韵晁无斁冬夜见寄",
        "author": "陈师道",
        "content": "寒窗冷砚欲生尘，短枕长衾却自亲。\n老子形骸从薄暮，先生意气尚青春。\n覆杯不待回丹颊，危坐犹能作直身。\n城郭山林两无得，暮年当復几霑巾。",
        "dynasty": "宋",
        "collection_info": null
    },
    {
        "title": "寒夜有怀晁无斁",
        "author": "陈师道",
        "content": "同好共城郭，十日不一顾。\n人事虽好乖，吾生亦多忤。\n阖门对妻子，岁月不可度。\n闭目宁用遮，停杯仍下筯。\n独无区中缘，永怀岩下趣。\n平生三径资，安得一朝具。\n万里初历块，前驱告曛暮。\n怀归属有思，弃世不待怒。\n老境厌逶迟，人情费将护。\n向来张长公，吾亦从兹去。\n灯花频作喜，月色正可步。\n预恐何水曹，明朝有新句。",
        "dynasty": "宋",
        "collection_info": null
    },
    {
        "title": "除夜",
        "author": "陈师道",
        "content": "七十已强半，所余能几何。\n悬知暮景促，更觉后生多。\n遁世名为累，留年睡作魔。\n西归端着便，老子不婆娑。",
        "dynasty": "宋",
        "collection_info": null
    },
    {
        "title": "寄邓州杜侍郎",
        "author": "陈师道",
        "content": "南阳老幼如云屯，连日城东候使君。\n后者排前旁捷出，争先见面作慇懃。\n六年重来已白髮，一日再见回青春。\n道傍过者怪相问，共言杜母真吾亲。\n使君虽老心尚壮，文采风流诸谢上。\n名家从昔杜陵人，盛德于今丈人行。\n我昔卧病老彭城，画船鸣鼓千里行。\n致书馈奠初未识，丁宁劳苦如平生。\n人言此事今未有，古人中求还得否。\n忘年屈势不虚辱，公自为德吾何取。\n菊潭之水甘且洁，潭上秋花照山白。\n请公酌此寿百年，奕奕长为此邦伯。\n孰先一州后四方，重金迭盖登庙堂。\n请从今日至云来，月三十斛输洛阳。",
        "dynasty": "宋",
        "collection_info": null
    },
    {
        "title": "寄提刑李学士",
        "author": "陈师道",
        "content": "石渠金马青云上，东里西门济水边。\n上冢过家真乐事，平时持节贵当年。\n成家旧学诸儒问，脱手新诗众口传。\n范叔一寒今若此，相逢犹得故人怜。",
        "dynasty": "宋",
        "collection_info": null
    },
    {
        "title": "寄杜择之",
        "author": "陈师道",
        "content": "诗家两杜昔无邻，文采传家世有人。\n疾置送诗惊老丑，坐曹得句自清新。\n兴来不假江山助，目过浑如草木春。\n农马智专吾不让，衡阳纸贵子能频。",
        "dynasty": "宋",
        "collection_info": null
    },
    {
        "title": "次韵晁无斁春怀",
        "author": "陈师道",
        "content": "城郭朝阳散积阴，郊原注目日青深。\n年衰鸥鹭如今是，梦断邯郸何处寻。\n语鹊飞乌春稍稍，重帘深院晚沉沉。\n不辞杖屦衝泥雪，未有琼琚报好音。",
        "dynasty": "宋",
        "collection_info": null
    },
    {
        "title": "寄晁无斁",
        "author": "陈师道",
        "content": "稍听春鸟语丁宁，又见官池出断冰。\n雪后踏青谁与共，花边着语老犹能。\n笑谈莫倦寻常听，山院终同一再登。\n今日已知他日恨，抢榆况得及飞腾。",
        "dynasty": "宋",
        "collection_info": null
    },
    {
        "title": "别宝讲主",
        "author": "陈师道",
        "content": "此地相逢晚，他方有胜缘。\n呪功先服猛，戒力得扶颠。\n暂息三支论，重参二老禅。\n夜床鞋脚别，何日着行缠。",
        "dynasty": "宋",
        "collection_info": null
    },
    {
        "title": "还里",
        "author": "陈师道",
        "content": "旷士爱吾庐，游子悲故乡。\n慷慨四方志，老衰但悲伤。\n虚名自成误，失得略相当。\n暮年还家乐，未觉道路长。\n闾里喜我来，车马塞康庄。\n争前借言色，草木亦晶光。\n向来千人聚，一老独倘佯。\n手开南阳阡，松柏鬰苍苍。\n永愿守一丘，脱身万里航。\n平生功名念，倒海浣我肠。\n款段引下泽，断絃更空觞。\n尚恐北山南，有文移路傍。",
        "dynasty": "宋",
        "collection_info": null
    },
    {
        "title": "老柏三首  其一",
        "author": "陈师道",
        "content": "庭柏无生意，摧残二十秋。\n稍霑杯水润，已与岁寒谋。\n黄裏青青出，愁边稍稍瘳。\n会看笙鹤下，暮雀莫深投。",
        "dynasty": "宋",
        "collection_info": null
    },
    {
        "title": "老柏三首  其二",
        "author": "陈师道",
        "content": "英姿带枯槁，劲节阙和柔。\n物理有兴坏，人情成去留。\n稍看栖鸟集，聊待晚风秋。\n解道庭前柏，何曾识赵州。",
        "dynasty": "宋",
        "collection_info": null
    },
    {
        "title": "老柏三首  其三",
        "author": "陈师道",
        "content": "岁月那能记，风霜亦饱经。\n槁干仍故节，润泽出新青。\n色与江波共，声留静夜听。\n辉辉垂重露，点点缀流萤。",
        "dynasty": "宋",
        "collection_info": null
    },
    {
        "title": "魏衍见过",
        "author": "陈师道",
        "content": "暑雨不作凉，爽风祇自高。\n我老亦衰疾，奈此正鬰陶。\n魏侯有新语，高处近风骚。\n隠几聆五字，未觉历日劳。\n洒然堕冰井，起粟竖寒毛。\n三山已在目，万象谁能逃。\n历险见绝足，过口味豚膏。\n愿为夏雷鸣，莫作饥鸢号。",
        "dynasty": "宋",
        "collection_info": null
    },
    {
        "title": "次韵萤火",
        "author": "陈师道",
        "content": "年侵观物化，共被岁时催。\n熠熠孤光动，翩翩度水来。\n稍能穿幔入，已復受风回。\n投卷吾衰矣，微吟子壮哉。",
        "dynasty": "宋",
        "collection_info": null
    },
    {
        "title": "次韵夏日江村",
        "author": "陈师道",
        "content": "漏屋檐生菌，临江树作门。\n卷帘通燕子，织竹护鸡孙。\n向夕微凉进，相逢故意存。\n何当加我岁，从子问干坤。",
        "dynasty": "宋",
        "collection_info": null
    },
    {
        "title": "次韵观月",
        "author": "陈师道",
        "content": "风云随落日，河汉欲回天。\n隔巷如千里，还家已再圆。\n帘疏分细细，江浄共娟娟。\n他日吾何适，听诗说去年。",
        "dynasty": "宋",
        "collection_info": null
    },
    {
        "title": "次韵夏日",
        "author": "陈师道",
        "content": "江上双峰一草堂，门闲心静自清凉。\n诗书发冢功名薄，麋鹿同羣岁月长。\n句裏江山随指顾，舌端幽眇致张皇。\n莫欺九尺鬚眉白，解醉佳人锦瑟傍。",
        "dynasty": "宋",
        "collection_info": null
    },
    {
        "title": "夏夜有怀",
        "author": "陈师道",
        "content": "卧念张居士，逃名老石根。\n学诗真得瘦，识字即空樽。\n鸣笛夜宜远，灯花晓更繁。\n未须哀老子，也復守丘园。",
        "dynasty": "宋",
        "collection_info": null
    },
    {
        "title": "送林朝奉",
        "author": "陈师道",
        "content": "两父论诗伯仲间，去思今识谢家安。\n旷怀亦苦中年别，归翼仍愁行路难。\n四壁未堪风雨夕，百围已试雪霜寒。\n欲逃富贵疑无地，千丈竿头试手看。",
        "dynasty": "宋",
        "collection_info": null
    },
    {
        "title": "杨夫人挽词",
        "author": "陈师道",
        "content": "初说南奔道路长，湖边丹旐已飞扬。\n百年积庆钟连璧，十念收功到浄方。\n绛幔未经亲宋母，绿衣犹记识黄裳。\n欲图不朽须诠载，今代谁堪着石章。",
        "dynasty": "宋",
        "collection_info": null
    },
    {
        "title": "桓山",
        "author": "陈师道",
        "content": "平江如抱贯秦洪，双岭驰来欲并雄。\n是物皆为万世计，阖棺犹有一朝穷。\n林峦特起终为污，美恶千年竟不空。\n尚有风流羊叔子，稍经湔洗与清风。",
        "dynasty": "宋",
        "collection_info": null
    },
    {
        "title": "答颜生",
        "author": "陈师道",
        "content": "烦君临问我何堪，剩欲从君十日谈。\n老退不应称敏捷，颜苍宁復借红酣。\n世间公器毋多取，句裏宗风却饱参。\n陋巷远孙还好学，未容光禄擅东南。",
        "dynasty": "宋",
        "collection_info": null
    },
    {
        "title": "送刘主簿",
        "author": "陈师道",
        "content": "平生师友豫章公，矻矻谈君口不空。\n半面相看吾已了，连城增价子何穷。\n三千奏牍诸儒上，四百庵寮一岁中。\n二父风流皆可继，谤禅排道不须同。",
        "dynasty": "宋",
        "collection_info": null
    },
    {
        "title": "触目",
        "author": "陈师道",
        "content": "溪响饥鱼食，川明柱影斜。\n惊禽穿密竹，噪鹊立浮查。\n谷暗山藏雨，林喧雀啅蛇。\n乡闾等行路，何向更为家。",
        "dynasty": "宋",
        "collection_info": null
    },
    {
        "title": "晚望",
        "author": "陈师道",
        "content": "黑云映黄槐，更着白鸟度。\n蝉鸣不余力，蛙腹能许怒。\n称目有佳思，侧径无好步。\n兴来成独往，意得谁与赋。",
        "dynasty": "宋",
        "collection_info": null
    },
    {
        "title": "送高推官",
        "author": "陈师道",
        "content": "先生钟旧德，大府冠羣能。\n过手无难事，逢人有异称。\n荐贤余一鹗，夙记契千灯。\n看挽秦梁缆，头头数不胜。",
        "dynasty": "宋",
        "collection_info": null
    },
    {
        "title": "答魏衍黄预勉余作诗",
        "author": "陈师道",
        "content": "我诗浅短子贡墙，众目俯视无留藏。\n句中有眼黄别驾，洗涤烦热生清凉。\n人言我语胜黄语，扶竖夜燎齐朝光。\n三年不见万里外，安得奋身置汝傍。\n迩来诸子復秀发，曾未几见加端章。\n剩欲摧藏让头角，岂是有意羣儿伤。\n于人无怨我何憾，爱者尚众犹吾乡。\n平生不自解嘲诮，祸来亦復非周防。\n我衰气索不自振，正頼好语能恢张。\n诗家小魏新有声，旧传秀句西里黄。\n后生学行阙师友，临路不进空回遑。\n看君事业青云上，听渠螟𧎬生膏肓。",
        "dynasty": "宋",
        "collection_info": null
    },
    {
        "title": "和黄预感秋",
        "author": "陈师道",
        "content": "宿云护朝霜，秋阳佐残暑。\n蝇痴驱復来，汗下拭莫御。\n庭梧自黄陨，风过成夜语。\n幸是可怜生，胡然遽如许。\n黄生多新诗，如盆茧抽绪。\n唱高难欵乃，隽永得㕮咀。\n意合无古今，投闇有迎拒。\n名成弟子韩，价重先生楮。\n向来得斯人，孰谓余龃龉。\n晚炊邻僧米，昼拾狙公芧。\n甘酸皆适口，霜黄未登俎。\n门有曲逆车，谤甚北山女。\n宁为沟中断，不作太仓鼠。\n老退无好怀，续明然两炬。\n搔首不成眠，寒蛩促机杼。",
        "dynasty": "宋",
        "collection_info": null
    },
    {
        "title": "和颜生同游南山",
        "author": "陈师道",
        "content": "竹杖芒鞋取次行，琳琅触目路人惊。\n常年此日仍为客，病目今来喜再明。\n筋力尚堪供是事，登临那得总无情。\n已知名世徒为尔，可復缘渠太瘦生。",
        "dynasty": "宋",
        "collection_info": null
    },
    {
        "title": "僧慧僧利同往南山",
        "author": "陈师道",
        "content": "骥騄同羣鸿雁行，登临端为作重阳。\n南台二谢风流绝，准拟归来古锦囊。",
        "dynasty": "宋",
        "collection_info": null
    },
    {
        "title": "柏",
        "author": "陈师道",
        "content": "用直宁论世，名成不待官。\n低枝缘我有，偃盖到谁看。\n秀色有新故，英姿无暑寒。\n要为千岁计，岂虑万牛难。",
        "dynasty": "宋",
        "collection_info": null
    },
    {
        "title": "叔父惠钵三首  其一",
        "author": "陈师道",
        "content": "当家父子亲分付，不比黄梅万里来。\n不解当年明上座，岭头言下却空回。",
        "dynasty": "宋",
        "collection_info": null
    },
    {
        "title": "叔父惠钵三首  其二",
        "author": "陈师道",
        "content": "蒲团未有祖师意，洗钵何曾识赵州。\n万里空归君解否，老胡端为我能留。",
        "dynasty": "宋",
        "collection_info": null
    },
    {
        "title": "叔父惠钵三首  其三",
        "author": "陈师道",
        "content": "声中得句已忘言，断酒持斋却自然。\n大有西来真的意，饥时着饭饱时悬。",
        "dynasty": "宋",
        "collection_info": null
    },
    {
        "title": "谢端砚",
        "author": "陈师道",
        "content": "王家旧物羣偷后，石出蛮溪百丈深。\n挥翰吾非玉堂手，断金君有古人心。",
        "dynasty": "宋",
        "collection_info": null
    },
    {
        "title": "捕狼",
        "author": "陈师道",
        "content": "一狼将四子，二岭走千羊。\n意得无前敌，时乖阙后防。\n宁知射生手，已发弩机张。\n会使乌鸢饱，空令豺虎伤。",
        "dynasty": "宋",
        "collection_info": null
    },
    {
        "title": "和魏衍元夜同登黄楼",
        "author": "陈师道",
        "content": "车马竞清夜，人物秀三楚。\n登临得免俗，兹楼岂时睹。\n同来两稚子，冠者亦四五。\n落落俱可人，颇亦厌歌鼓。\n山月出未高，潜鳞动寒浦。\n樯灯接疏星，夺目粲不数。\n魏侯转物手，百好趋就叙。\n得句未肯吐，秀气出眉宇。\n水浄纳行影，山空答修语。\n夜气稍侵肌，鸟骇去其侣。\n清游岂有极，喜事戒多取。\n投静未免喧，于今岂非古。\n永怀寂寞人，南北忘在所。\n横岭限鱼鸟，作书欲谁与。\n情生文自哀，意动足復伫。\n凭槛共一默，望舒已侵午。",
        "dynasty": "宋",
        "collection_info": null
    },
    {
        "title": "和元夜",
        "author": "陈师道",
        "content": "笳鼓喧灯市，车舆避火城。\n彭黄争地胜，汴泗迫人清。\n梅柳春犹浅，关山月自明。\n赋诗随落笔，端復可怜生。",
        "dynasty": "宋",
        "collection_info": null
    },
    {
        "title": "和魏衍同游阻风",
        "author": "陈师道",
        "content": "旧说春风亦世情，不应作意断人行。\n绝须一怒催新句，更可多忧促短生。\n胜日着忙端取怪，妙年得此未须惊。\n悬知出处非吾事，已復星河烂漫晴。",
        "dynasty": "宋",
        "collection_info": null
    },
    {
        "title": "和魏衍同登快哉亭",
        "author": "陈师道",
        "content": "经时不出此同临，小径新摧草旧侵。\n欲傍江山看日落，不堪花鸟已春深。\n来牛去马中年眼，朗月清风万里心。\n故着连峰当极目，回看幽径遶双林。",
        "dynasty": "宋",
        "collection_info": null
    },
    {
        "title": "登快哉亭",
        "author": "陈师道",
        "content": "城与清江曲，泉流乱石间。\n夕阳初隠地，暮霭已依山。\n度鸟欲何向，奔云亦自闲。\n登临兴不尽，稚子故须还。",
        "dynasty": "宋",
        "collection_info": null
    },
    {
        "title": "招黄魏二生",
        "author": "陈师道",
        "content": "出门不雨即偶风，闭门值睡极力攻。\n似闻汤鼎作吟声，已贺胜敌收全功。\n却思二子共一笑，拨弃旧语无新工。\n卒行好步不两得，能致公等吾何穷。\n魏诗黄笔今未有，顾我独得神所钟。\n径须相就踏泥潦，已办煮餠浇油葱。",
        "dynasty": "宋",
        "collection_info": null
    },
    {
        "title": "春夜",
        "author": "陈师道",
        "content": "宿鸟一枝足，争林终夜鸣。\n庭花当户发，江月向人明。\n鸟度清溪影，风回晚市声。\n梦中无好语，池草为谁生。",
        "dynasty": "宋",
        "collection_info": null
    },
    {
        "title": "和三日",
        "author": "陈师道",
        "content": "苦遭年少强追陪，病眼看花更覆杯。\n夹岸万人倾国出，清江一注两山开。\n游人欲尽惊鸥下，晚日犹须恶雨催。\n更恐明年有离别，折花临水共裴徊。",
        "dynasty": "宋",
        "collection_info": null
    },
    {
        "title": "登燕子楼",
        "author": "陈师道",
        "content": "绿暗连村柳，红明委地花。\n画梁初着燕，废沼已鸣蛙。\n鸥没轻春水，舟横着浅沙。\n相逢千岁语，犹说一枝花。",
        "dynasty": "宋",
        "collection_info": null
    },
    {
        "title": "和魏衍三日二首  其一",
        "author": "陈师道",
        "content": "林花女颊红，春水瓜头绿。\n步蹇我三休，来同君一足。\n苦嗟所历小，不尽千里目。\n暮景向昏鸦，归涂取修竹。",
        "dynasty": "宋",
        "collection_info": null
    },
    {
        "title": "和魏衍三日二首  其二",
        "author": "陈师道",
        "content": "堤沙泥尽未及尘，江波不动风生纹。\n虎头鱼尾不知数，朱旗一点来奔云。\n春容已老有余态，祓禊虽古无前闻。\n踏青摸石修秘祝，落日带雨催行人。\n听诗对月两不厌，颇觉过目徒纷纷。\n君不见天宝杜陵翁，屈宋才堪作近邻。",
        "dynasty": "宋",
        "collection_info": null
    },
    {
        "title": "答魏衍惠朱樱",
        "author": "陈师道",
        "content": "开门先得故人书，稍喜提携起覆盂。\n得句有谁知我在，尝新此日頼吾徒。\n倾篮的皪霑朝露，出袖荧煌得宝珠。\n会荐瑛盘惊一坐，苋肠藜口未良图。",
        "dynasty": "宋",
        "collection_info": null
    },
    {
        "title": "和魏衍闻鶑",
        "author": "陈师道",
        "content": "春力着人朝睡重，叶底黄鹂鸣自送。\n绿幕朱栏日观明，回廊侧户风帘动。\n昨夜春回到寒谷，好鸟飞来把修竹。\n整翰厉觜初一鸣，已落君诗专妙独。\n退红着绿春事残，后时独立知何言。\n侧听不尽已飞去，怀抱此时谁与论。",
        "dynasty": "宋",
        "collection_info": null
    },
    {
        "title": "和黄充实春尽游南山",
        "author": "陈师道",
        "content": "逐胜阙勇功，饯春无少色。\n出门欲何向，坂丸随所击。\n百年余几何，十步復一息。\n同来二三子，楚楚颇修饰。\n行前强老夫，径捷疲峻陟。\n山门开烟霏，禅房闭岑寂。\n口燥沾茗椀，久厄此为德。\n逐日下西山，草路荒不识。\n回溪转钩曲，门径入绳直。\n故人喜领客，内愧积腹臆。\n所来为亲旧，扫除称寥閴。\n疾风无末势，过雨有余沥。\n高花初欲然，平荷已如拭。\n因君感衰盛，丑好移顷刻。\n交新厌区区，话旧听历历。\n谈间十一二，四座已倾侧。\n茅屋漏风霜，山田带沙砾。\n尚能哀此老，举手触四塞。\n君如涧底松，超拔出天壁。\n学诗有新功，黄魏共推激。",
        "dynasty": "宋",
        "collection_info": null
    },
    {
        "title": "楝花",
        "author": "陈师道",
        "content": "密叶已成荫，高花初着枝。\n幽香不自好，寒艷未多知。\n会见垂金弹，聊容折紫緌。\n粉身非所恨，犹復得闻思。",
        "dynasty": "宋",
        "collection_info": null
    },
    {
        "title": "和黄充实榴花",
        "author": "陈师道",
        "content": "春去花随尽，红榴暖欲然。\n后时何所恨，处独不祈怜。\n叶叶自相偶，重重久更鲜。\n流珠沾暑雨，改色淡朝烟。\n着子专寒酒，移根擅化权。\n愧非无价手，刻画竟难传。",
        "dynasty": "宋",
        "collection_info": null
    },
    {
        "title": "和黄预病起",
        "author": "陈师道",
        "content": "似闻药病已投机，牛斗蛇妖顿觉非。\n李贺固知当得疾，沈侯可更不胜衣。\n惊逢白璧山千仞，会见黄金带十围。\n只信诗书端作祟，孰知糠籺亦能肥。",
        "dynasty": "宋",
        "collection_info": null
    },
    {
        "title": "和黄预久雨",
        "author": "陈师道",
        "content": "甲子仍逢夏，连朝雨脚垂。\n黑云玄甲驻，铁骑冷官驰。\n映日还蒙雾，悬麻却散丝。\n颓墙通犬豕，破柱出蛟螭。\n野润风光秀，凉生枕席宜。\n拨云开日月，噀水出虹蜺。\n贫可留须睫，恩当记扊扅。\n苍头行冒雨，赤脚出衝泥。\n诗好声生吻，书工手着胝。\n衰年得佳句，怀抱顿能移。",
        "dynasty": "宋",
        "collection_info": null
    },
    {
        "title": "何郎中出示黄公草书四首  其一",
        "author": "陈师道",
        "content": "龙蛇起伏笔无前，江汉渊回语更妍。\n好事元须一赏足，藏家不必万人传。",
        "dynasty": "宋",
        "collection_info": null
    },
    {
        "title": "何郎中出示黄公草书四首  其二",
        "author": "陈师道",
        "content": "此诗此字有谁知，画省郎官自倔奇。\n罪大从来身万里，政成今有麦三岐。",
        "dynasty": "宋",
        "collection_info": null
    },
    {
        "title": "何郎中出示黄公草书四首  其三",
        "author": "陈师道",
        "content": "四海声名何水曹，新诗旧德自相高。\n一官早要称三字，二鬓何须着两毛。",
        "dynasty": "宋",
        "collection_info": null
    },
    {
        "title": "何郎中出示黄公草书四首  其四",
        "author": "陈师道",
        "content": "当年阙里与论诗，晚岁河山断梦思。\n妙手不为平世用，高怀犹有故人知。",
        "dynasty": "宋",
        "collection_info": null
    },
    {
        "title": "和黄预感怀",
        "author": "陈师道",
        "content": "壁立无堪佐子贫，漫修简牒效慇懃。\n起临明镜看生意，卧向晴檐共白云。\n逸气不应供潦倒，剧谈脱或致纷纭。\n但令苏晋禅妨醉，不患何山病故荤。",
        "dynasty": "宋",
        "collection_info": null
    },
    {
        "title": "陈留市隠者",
        "author": "陈师道",
        "content": "陈留人物后，疑有隠屠耕。\n斯人岂其徒，满腹一杯羹。\n婷婷小家子，与翁同醉醒。\n薄暮行且歌，问之讳姓名。\n子岂达者与，槁竹聊一鸣。\n老生何所因，稍稍声过情。\n闭门十日雨，吟作饥鸢声。\n诗书工发冢，刀籋得养生。\n飞走不同穴，孔突不暇黔。",
        "dynasty": "宋",
        "collection_info": null
    },
    {
        "title": "和休文至自新安",
        "author": "陈师道",
        "content": "无成底事到天涯，重见春工换柳枝。\n历尽江山苦行役，归来风雨过花时。\n驱驰共厌人间世，险阻时闻别后诗。\n独有穷愁销未尽，一番相见一伸眉。",
        "dynasty": "宋",
        "collection_info": null
    },
    {
        "title": "秋怀十首  其一",
        "author": "陈师道",
        "content": "昨日山中云，今朝山下雨。\n牛羊没禾黍，蟋蟀促机杼。\n磨刀洗盆瓮，社腊不胜数。\n岂无聚敛吏，触手丞相怒。",
        "dynasty": "宋",
        "collection_info": null
    },
    {
        "title": "秋怀十首  其二",
        "author": "陈师道",
        "content": "有家汴泗间，岁久榛棘荒。\n稍知田家乐，感此归意忙。\n老马甘伏枥，游魂还故乡。\n四十尚无君，天下未敢忘。",
        "dynasty": "宋",
        "collection_info": null
    },
    {
        "title": "秋怀十首  其三",
        "author": "陈师道",
        "content": "采薪墟墓间，行歌当归耕。\n向来轻薄子，怀谖以为荣。\n喘喘辕下犊，力尽官泥深。\n壮哉八百里，一割探其心。",
        "dynasty": "宋",
        "collection_info": null
    },
    {
        "title": "秋怀十首  其四",
        "author": "陈师道",
        "content": "翩翩王公孙，馆我翠微院。\n粥饭随钟鱼，朝昏度黄卷。\n中年妻子累，往世西方愿。\n独无诗书力，尼父安得怨。",
        "dynasty": "宋",
        "collection_info": null
    },
    {
        "title": "秋怀十首  其五",
        "author": "陈师道",
        "content": "黄公轻千乘，尚爱五斗禄。\n风雨听朝鸡，岁月老松菊。\n平生白莲社，不受一尘触。\n识字即投阁，贵者须食肉。",
        "dynasty": "宋",
        "collection_info": null
    },
    {
        "title": "秋怀十首  其六",
        "author": "陈师道",
        "content": "昔作九日期，一览知四方。\n夜雨秋水深，烈风畏褰裳。\n尊空囊亦空，花豆为我黄。\n官奴覆青绫，破屋任飞霜。",
        "dynasty": "宋",
        "collection_info": null
    },
    {
        "title": "秋怀十首  其七",
        "author": "陈师道",
        "content": "翼翼陈州门，万里迁人道。\n雨泪落成血，着木木立槁。\n今年苏礼部，马迹犹未扫。\n昔人死别处，一笑欲绝倒。",
        "dynasty": "宋",
        "collection_info": null
    },
    {
        "title": "秋怀十首  其八",
        "author": "陈师道",
        "content": "籊籊孤竹君，长我一身半。\n凛然霜雪间，时至亦阴换。\n共与王子猷，永结忘言伴。\n可使溪壑姿，充我眼中玩。",
        "dynasty": "宋",
        "collection_info": null
    },
    {
        "title": "秋怀十首  其九",
        "author": "陈师道",
        "content": "北阙书不上，南山田不归。\n朝暮陈州门，悠悠此何为。\n我老何所为，暖日聊差池。\n君听城上乌，哑哑端为谁。",
        "dynasty": "宋",
        "collection_info": null
    },
    {
        "title": "秋怀十首  其一○",
        "author": "陈师道",
        "content": "潭潭明光殿，稽首西方僊。\n平生修何行，步有黄金莲。\n我岂昔好径，报以履下穿。\n洗足坐道场，卒卒此何缘。",
        "dynasty": "宋",
        "collection_info": null
    },
    {
        "title": "寄寇荆山",
        "author": "陈师道",
        "content": "旷士三年别，荆山一顾中。\n百千人欲死，四六老能工。\n脱帽头应白，求田意欲东。\n口须论世事，目已失飞鸿。",
        "dynasty": "宋",
        "collection_info": null
    },
    {
        "title": "次韵苏公西湖观月听琴",
        "author": "陈师道",
        "content": "公诗端正道，亭亭如紫云。\n落世不敢学，谓是诗中君。\n独有黄太史，抱杓挹其尊。\n韵出百家上，诵之心已醺。\n黄钟毁少合，大裘摈不文。\n世事如病耳，蚁斗作牛闻。\n苦怀太史惠，养豹烟雨昏。\n后世无高学，举俗爱许浑。",
        "dynasty": "宋",
        "collection_info": null
    },
    {
        "title": "次韵德麟督叔弼季默诗及破余酒戒",
        "author": "陈师道",
        "content": "岁月不相贷，夜床衾簟秋。\n朝来明镜中，作意多少留。\n惟酒可为娱，顾我非其流。\n丈夫意气合，佩玦不循鈎。\n意行无人非，骏发不中休。\n相逢问何如，颇復中之不。\n清坐岂不好，致真岂糟丘。\n两欧以诗鸣，与俗同沉浮。\n百鸟畏嘲弄，往和长鸣鸥。\n胡宁忍快便，风飘万斛舟。",
        "dynasty": "宋",
        "collection_info": null
    },
    {
        "title": "次韵苏公谒告三绝  其一",
        "author": "陈师道",
        "content": "静中有业官成集，醉裏无何老是乡。\n丈室向来无一物，却须天女与拈香。",
        "dynasty": "宋",
        "collection_info": null
    },
    {
        "title": "次韵苏公谒告三绝  其二",
        "author": "陈师道",
        "content": "竭泽回波不作难，未应平地起风澜。\n是身非有从何病，试下先生一着看。",
        "dynasty": "宋",
        "collection_info": null
    },
    {
        "title": "次韵苏公谒告三绝  其三",
        "author": "陈师道",
        "content": "纸帐熏炉作小春，青奴白牯对忘言。\n更无人问维摩诘，始是东坡不二门。",
        "dynasty": "宋",
        "collection_info": null
    },
    {
        "title": "次韵苏公独酌",
        "author": "陈师道",
        "content": "云月酒下明，风露衣上落。\n是中有何好，草草成独酌。\n使君顾谓客，老子兴不薄。\n饮以全吾真，醉则忘所乐。\n未解饮中趣，中之如狂药。\n起舞屡跳踉，駡坐失酬酢。\n终然厌多事，超繁趋淡薄。\n功名无前期，山林有成约。\n身将岁华晚，意与天宇廓。\n醒醉各有适，短长听鳬鹤。",
        "dynasty": "宋",
        "collection_info": null
    },
    {
        "title": "城南",
        "author": "陈师道",
        "content": "白下官杨小弄黄，骑台南路绿无央。\n含红破白连连好，度水吹香故故长。\n蹲滑踏青穿马耳，转危缘险出羊肠。\n孰知南杜风流在，预怯排门有断章。",
        "dynasty": "宋",
        "collection_info": null
    },
    {
        "title": "次韵苏公独酌试药玉滑盏",
        "author": "陈师道",
        "content": "僊人弃余粮，玉色已可欺。\n小试换骨方，价重十冰磁。\n灌以长白虹，渺若江海瀰。\n浮之端不恶，举者亦何辞。\n但愧闻道晚，早从雁门师。\n律部无明文，可復时中之。\n汝阳佳少年，三斗出六奇。\n家有持杯手，两好当一施。\n风吹酒面仄，月度杯心迟。\n百年容有命，一笑更须时。",
        "dynasty": "宋",
        "collection_info": null
    },
    {
        "title": "次韵德麟植桧",
        "author": "陈师道",
        "content": "种木待成材，聊为十年事。\n日中趋百里，宁问万牛费。\n植桧三尺强，已有凌云气。\n生世能几何，拟作千岁计。\n众人笑拍手，君子用其意。\n萧萧孤竹君，忘言理相契。\n名以金石交，椿杨岂奴婢。\n缅怀万仞颠，千丈蔚苍翠。\n蟠根泉石底，用意霜雪外。\n宁须大厦才，坐待斧斤至。\n散为风雨声，密作牛马蔽。",
        "dynasty": "宋",
        "collection_info": null
    },
    {
        "title": "送叔弼寄秦张",
        "author": "陈师道",
        "content": "庐陵四公子，吾及识其半。\n叔也英达人，平易亦精悍。\n于时吾始壮，败壁不涂墁。\n孤身客东都，转食诸公馆。\n时来扣君门，百过不留难。\n倾心倒囊笈，燕语彻昏旦。\n磬折晚为亲，少得而多患。\n相过汝颍上，岁月不胜难。\n君才得公余，十日而千万。\n舌端悬日月，笔下来江汉。\n此行不寻常，谈者方一贯。\n逸足宁小试，宝刀当立断。\n用意不崎岖，欲得忘挟弹。\n卧念平生亲，稍作春冰泮。\n因声督张秦，书来不应缓。",
        "dynasty": "宋",
        "collection_info": null
    },
    {
        "title": "次韵德麟吴越山水",
        "author": "陈师道",
        "content": "吴山那可说，已觉心耳静。\n忍事如忍欲，可遏不可骋。\n人生如此耳，黄白满朝镜。\n宁怀斗升粟，不理东南艇。\n君从湖上归，颇说寒事竟。\n沙草柔动色，溪喧鱼不定。\n烦君冰玉句，缓作江湖兴。\n君诗如静女，妙绝人所敬。\n不更风雨秋，下有桃李径。\n试写孤竹君，名成三绝郑。",
        "dynasty": "宋",
        "collection_info": null
    },
    {
        "title": "龙潭",
        "author": "陈师道",
        "content": "清渊下无际，落日回风澜。\n凛然毛髮直，敢以笑语干。\n坡陀百尺台，葱翠万木蟠。\n惊飈振积叶，清霜作朝寒。\n水旱或有差，精祷神其难。\n鱼龙同一波，信有水府宽。\n向来三日雨，頼子一据鞍。\n何以报嘉惠，寒瓜荐金盘。\n万口待一饱，归卧神其安。\n犹须雪三赤，盛意莫得阑。",
        "dynasty": "宋",
        "collection_info": null
    },
    {
        "title": "赠鲁直",
        "author": "陈师道",
        "content": "相逢不用蚤，论交宜晚岁。\n平生易诸公，斯人真可畏。\n见之三伏中，凛凛有寒意。\n名下今有人，胸中本无事。\n神物护诗书，星斗见光气。\n惜无千人力，负此万乘器。\n生前一樽酒，拨弃独何易。\n我亦奉斋戒，妻子以为累。\n子如双井茶，众口愿其尝。\n顾我如麦饭，犹足填饥肠。\n陈诗传笔意，愿立弟子行。\n何以报嘉惠，江湖永相忘。",
        "dynasty": "宋",
        "collection_info": null
    },
    {
        "title": "放歌行  其一",
        "author": "陈师道",
        "content": "春风永巷闲娉婷，长使青楼误得名。\n不惜卷帘通一顾，怕君着眼未分明。",
        "dynasty": "宋",
        "collection_info": null
    },
    {
        "title": "放歌行  其二",
        "author": "陈师道",
        "content": "当年不嫁惜娉婷，拔白施朱作后生。\n说与旁人须早计，随宜梳洗莫倾城。",
        "dynasty": "宋",
        "collection_info": null
    },
    {
        "title": "次韵苏公竹间亭小饮",
        "author": "陈师道",
        "content": "自昔有遗韵，小饮不尽觞。\n坐待竹间月，奈此云影长。\n起行林下路，散策踰平岗。\n破眼一枝春，着意千叶黄。\n暄寒会有分，蜂蝶来无央。\n鸟语带余寒，竹风回妙香。\n缅想两公子，作恶变清凉。\n谁怜尘沙底，疲马踏朝阳。\n斯人班马后，如圭復如璋。\n相逢了无得，佳处每难忘。",
        "dynasty": "宋",
        "collection_info": null
    },
    {
        "title": "次韵苏公蜡梅",
        "author": "陈师道",
        "content": "化人巧作襄样花，何年落子空王家。\n羽衣霓袖涴香蜡，从此人间识尤物。\n青琐诸郎却未知，天公下取仙翁诗。\n乌丸鸡距写玉叶，却怪寒花未清绝。\n北风驱雪度关山，把烛看花夜不眠。\n明朝诗成公亦去，长使梅仙诵佳句。\n湖山信美更须人，已觉西湖属此君。\n坐想明年吴与越，行酒赋诗听击钵。",
        "dynasty": "宋",
        "collection_info": null
    },
    {
        "title": "秋后五日应物无诗岂年志俱壮未解伤秋耶以诗挑之",
        "author": "陈师道",
        "content": "伏尽暑犹壮，秋生凉故迟。\n蝉吟接远响，萤烛度深枝。\n岁半身仍健，年侵意自悲。\n情知寇公子，不作感秋词。",
        "dynasty": "宋",
        "collection_info": null
    },
    {
        "title": "次韵杨内翰赠诸进士",
        "author": "陈师道",
        "content": "一官归老岂嘉宾，喜见羣材入选抡。\n学变古今人得意，化行梁楚俗还醇。\n士蒙余勇天同力，诗度清秋物再新。\n勉作功名求善颂，径从平地据通津。",
        "dynasty": "宋",
        "collection_info": null
    },
    {
        "title": "送李奉议亳州判官四首  其一",
        "author": "陈师道",
        "content": "谢公中年后，畏与亲友别。\n数日怀抱恶，每笑冠缨绝。\n生有四方事，死当一语决。\n前笑今则悲，吾衰拟何说。\n着鞭何必先，倒笔不容掣。\n鞭尔辕下驹，万里一改辙。",
        "dynasty": "宋",
        "collection_info": null
    },
    {
        "title": "送李奉议亳州判官四首  其二",
        "author": "陈师道",
        "content": "祁氏号外府，藏室多异书。\n自公有余力，一览意何如。\n为学虽日益，受益不受诬。\n正须高着眼，濠梁有游鱼。",
        "dynasty": "宋",
        "collection_info": null
    },
    {
        "title": "送李奉议亳州判官四首  其三",
        "author": "陈师道",
        "content": "吾友孙子实，爱学吾所畏。\n持身如处子，得句有余味。\n交欢艰难际，凛然见名谊。\n吾病卧里中，车马日一至。\n遣医馈粱肉，忧憙见颜际。\n慇懃劝加餐，代我破戒罪。\n一别已三秋，君室乃其季。\n轮囷见眼中，不作千里外。\n因声问何如，胡不枉一字。",
        "dynasty": "宋",
        "collection_info": null
    },
    {
        "title": "送李奉议亳州判官四首  其四",
        "author": "陈师道",
        "content": "吾友张文潜，君行乃其里。\n当年钓游处，壮者或可指。\n闻风起遐想，意作千古士。\n不知尘土中，奴椎婢不齿。\n胸中无一尘，笔下有百纸。\n勿问见自知，未语君已憙。\n与游今已后，行矣勿停轨。",
        "dynasty": "宋",
        "collection_info": null
    },
    {
        "title": "寄晁说之",
        "author": "陈师道",
        "content": "阅世真难记，如君自不忘。\n尚于书太简，正以懒相妨。\n与有还家乐，终无却老方。\n莫须忧潦倒，未许细商量。",
        "dynasty": "宋",
        "collection_info": null
    },
    {
        "title": "再赠寇司户",
        "author": "陈师道",
        "content": "仕屈诸儒底，名成一战中。\n酒为千日计，诗费几生功。\n戏马章台下，呼鹰上蔡东。\n少年豪侠窟，杵臼得梁鸿。",
        "dynasty": "宋",
        "collection_info": null
    },
    {
        "title": "次韵寇司户春怀",
        "author": "陈师道",
        "content": "讳穷怀禄得辞劳，腰折头低不復高。\n梦幻更堪追鸟迹，去来何有校牛毛。\n依违玩世从君好，叱咤生风盖代豪。\n闻说妙年心尚在，忍看花絮受风飘。",
        "dynasty": "宋",
        "collection_info": null
    },
    {
        "title": "奉陪内翰二丈醴泉避暑",
        "author": "陈师道",
        "content": "疾雷倒海不成雨，黑云衔日蚕不吐。\n深院回廊昼日长，青帘朱幕风铃语。\n神仙中人龙作马，翠旌绛节从天下。\n竹冠芒屦紫绮裘，曳杖林间观物化。\n清池照眼自生凉，修竹回阴欲过廊。\n樽酒未空高兴动，含毫欲下云飞扬。\n俗闻道士业符医，未语已作庸人样。\n但知一扇博百金，岂识双松到千丈。\n蝇头小字密着行，四座欢叫醒而狂。\n忽惊天姥到庭户，风篁露草鸣寒螀。\n回天却日有余力，小试席间留翰墨。\n请公慎用补天手，入佐后皇和玉石。",
        "dynasty": "宋",
        "collection_info": null
    },
    {
        "title": "秋怀",
        "author": "陈师道",
        "content": "稍稍昏烟集，冬冬一再更。\n短檠昏细字，高枕忘平生。\n来雁妨身健，新杨唤眼明。\n已须甘酒力，不用占时名。",
        "dynasty": "宋",
        "collection_info": null
    },
    {
        "title": "戏元弼  其一",
        "author": "陈师道",
        "content": "浊泾清渭不同源，世好因循到子孙。\n只待白头能潦倒，不虞青眼已澜翻。",
        "dynasty": "宋",
        "collection_info": null
    },
    {
        "title": "戏元弼  其二",
        "author": "陈师道",
        "content": "山头落日着窗明，花裏来禽起笑声。\n岂有诗成须白傅，独于酒可置公荣。",
        "dynasty": "宋",
        "collection_info": null
    },
    {
        "title": "戏元弼  其三",
        "author": "陈师道",
        "content": "翩翩别去七经年，特特归来两浩然。\n东道有时推谢令，后堂无地着彭宣。",
        "dynasty": "宋",
        "collection_info": null
    },
    {
        "title": "戏元弼  其四",
        "author": "陈师道",
        "content": "车驰卒奔风雨过，白髮故人余一箇。\n幸是元无左阿君，何须不着陈惊坐。",
        "dynasty": "宋",
        "collection_info": null
    },
    {
        "title": "陈询秀才归徐",
        "author": "陈师道",
        "content": "千里相从愧子心，未堪归路马骎骎。\n更能作意怜衰病，肯后重来道古今。\n三岁有期看一举，百年聊待到千寻。\n行逢浄社论余习，为说登临久废吟。",
        "dynasty": "宋",
        "collection_info": null
    },
    {
        "title": "登彭祖楼",
        "author": "陈师道",
        "content": "城上危楼江上城，风流千载擅佳名。\n水兼汴泗浮天阔，山入青齐焕眼明。\n乔木下泉余故国，黄鹂白鸟解人情。\n须知壮士多秋思，不露文章世已惊。",
        "dynasty": "宋",
        "collection_info": null
    },
    {
        "title": "送仁山主兼寄西堂园澄禅师",
        "author": "陈师道",
        "content": "未仕宁论马少游，虚名非復韩潮州。\n祖师若问西来信，为说苍头与白头。",
        "dynasty": "宋",
        "collection_info": null
    },
    {
        "title": "寄泰州曾侍郎",
        "author": "陈师道",
        "content": "八年门第故违离，千里河山费梦思。\n淮海风涛真有道，麒麟图画岂无时。\n今朝有客传河尹，是处逢人说项斯。\n三径未成心已具，世间惟有白鸥知。",
        "dynasty": "宋",
        "collection_info": null
    },
    {
        "title": "答颜生见寄",
        "author": "陈师道",
        "content": "阙然车马不闻音，行路艰危已备更。\n求舍问田真得计，临流据石有余清。\n江山满目开新卷，韦杜诸人得细评。\n闲处着身容我老，忙中见记识君情。",
        "dynasty": "宋",
        "collection_info": null
    },
    {
        "title": "和黄预七夕",
        "author": "陈师道",
        "content": "盈盈一水不斯须，经岁相过自作疏。\n坐待翔禽报佳会，径须飞雨洗香车。\n超腾水部陈篇上，收拾愚溪作赋余。\n信有神仙足官府，我宁辛苦守残书。",
        "dynasty": "宋",
        "collection_info": null
    },
    {
        "title": "赠郑户部",
        "author": "陈师道",
        "content": "千载归来辽海东，江山如旧里闾空。\n时平未觉身难遇，学赡依然说不穷。\n着绣昼行真细事，下车磬折得深衷。\n圣朝未有徐州相，剩作功名跨数公。",
        "dynasty": "宋",
        "collection_info": null
    },
    {
        "title": "九日不出魏衍见过",
        "author": "陈师道",
        "content": "九日登临迫闭藏，老怀无恨自凄凉。\n山头落帽风流绝，壁面称诗语笑香。\n衝雨肯来寻此老，拂床聊待熟黄粱。\n独无樽酒为君寿，正使秋花未肯黄。",
        "dynasty": "宋",
        "collection_info": null
    },
    {
        "title": "送魏衍移沛",
        "author": "陈师道",
        "content": "积雨断行路，重江未安流。\n胡为冒艰险，迫此米帛谋。\n岁晏风作横，未宽为子忧。\n卒然託异县，所得如所求。\n主人如古人，待士礼亦优。\n人情乐新知，岂不怀旧丘。\n我贫无四壁，爱尔胡能留。\n子也尚不容，吾代诸公羞。\n勿云百里远，已作千山愁。\n念子舍我去，谁復从我游。\n诸石吾未识，因子卜可不。\n能此已可尚，终焉致绸缪。",
        "dynasty": "宋",
        "collection_info": null
    },
    {
        "title": "送河间吕令",
        "author": "陈师道",
        "content": "今日中牟令，当年太守孙。\n独能怜此老，肯避席为门。\n寒日风涛壮，边城簿领繁。\n平生子曾子，白首得重论。",
        "dynasty": "宋",
        "collection_info": null
    },
    {
        "title": "次韵何子温祈晴二首  其一",
        "author": "陈师道",
        "content": "夜半风回雨脚收，万家和气与云浮。\n萧条寒巷荒三径，突兀晴空耸二楼。\n胜日登临轻一醉，下乡昏垫肯同忧。\n江空峡响鱼龙落，尽放青青极目秋。",
        "dynasty": "宋",
        "collection_info": null
    },
    {
        "title": "次韵何子温祈晴二首  其二",
        "author": "陈师道",
        "content": "九虎当关信不传，烧烟才上已回天。\n驱除雾雨还朝日，畜缩涛波復二川。\n夺目光华开秀句，堆场藁秸验丰年。\n从今更上中和颂，少费将军九万笺。",
        "dynasty": "宋",
        "collection_info": null
    },
    {
        "title": "寄潭州张芸叟二首  其一",
        "author": "陈师道",
        "content": "湖岭一都会，西南更上游。\n秋盘堆鸭脚，春味荐猫头。\n宣室来何暮，蒸池得借留。\n孰知为郡乐，莫作越乡忧。",
        "dynasty": "宋",
        "collection_info": null
    },
    {
        "title": "寄潭州张芸叟二首  其二",
        "author": "陈师道",
        "content": "去国如前日，为邦得旧游。\n霜甘先落手，春雁几回头。\n只道风沙恶，宁知贾宋留。\n赋诗真有助，弔古不同忧。",
        "dynasty": "宋",
        "collection_info": null
    },
    {
        "title": "送曹秀才",
        "author": "陈师道",
        "content": "甲第衣冠后，东迁岁月侵。\n情亲期一诺，急病阙千金。\n孰并还家乐，毋忘在莒心。\n时能记衰疾，声迹到云林。",
        "dynasty": "宋",
        "collection_info": null
    },
    {
        "title": "送王元均贬衡州兼寄元龙二首  其一",
        "author": "陈师道",
        "content": "先生英气盖区中，命与仇谋得老穷。\n又见长身有家法，可辞短簿怒吾公。\n石头路滑行能速，宣室归来语未终。\n宛洛风尘莫回顾，直须留眼送归鸿。",
        "dynasty": "宋",
        "collection_info": null
    },
    {
        "title": "送王元均贬衡州兼寄元龙二首  其二",
        "author": "陈师道",
        "content": "先生秀句满天东，二子缘渠再得穷。\n诗礼向来堪发冢，孙刘能使不为公。\n炎方瘴疠避轩豁，故国山河开始终。\n传语元龙要相识，江湖春动有来鸿。",
        "dynasty": "宋",
        "collection_info": null
    },
    {
        "title": "杜侍郎挽词三首  其一",
        "author": "陈师道",
        "content": "美政真吾母，名家更杜陵。\n于张从昔少，鲁卫至今称。\n丝竹中年好，词华夙世能。\n周南棠棣传，平世几人登。",
        "dynasty": "宋",
        "collection_info": null
    },
    {
        "title": "杜侍郎挽词三首  其二",
        "author": "陈师道",
        "content": "骥騄方怀远，松筠忽有秋。\n雍容名士数，终始法家流。\n凛凛惊千载，堂堂閟一丘。\n能令羊季子，不肯过西州。",
        "dynasty": "宋",
        "collection_info": null
    },
    {
        "title": "杜侍郎挽词三首  其三",
        "author": "陈师道",
        "content": "身去风流在，人难玉石分。\n平生才一见，治行已多闻。\n更觉知音少，还修地下文。\n他年九原泪，仍是两冯君。",
        "dynasty": "宋",
        "collection_info": null
    },
    {
        "title": "黄无悔挽词四首  其一",
        "author": "陈师道",
        "content": "敏慧仍江夏，风流更妙年。\n贫焚酒家券，病得里胥钱。\n精爽来鹰隼，清明泻涧瀍。\n无儿传素业，有泪彻黄泉。",
        "dynasty": "宋",
        "collection_info": null
    },
    {
        "title": "黄无悔挽词四首  其二",
        "author": "陈师道",
        "content": "骨秀神仙数，诗清雅颂才。\n识高悬日月，韵胜脱尘埃。\n去就堪同事，摧残尽一哀。\n了知天上去，不似世间来。",
        "dynasty": "宋",
        "collection_info": null
    },
    {
        "title": "黄无悔挽词四首  其三",
        "author": "陈师道",
        "content": "志大期千里，身宜置一丘。\n英词真盖世，爽气已横秋。\n地要黄金骨，天成白玉楼。\n平生斲泥手，斤斧恐长休。",
        "dynasty": "宋",
        "collection_info": null
    },
    {
        "title": "黄无悔挽词四首  其四",
        "author": "陈师道",
        "content": "玉筯凝潮后，丝桐艺业余。\n远涂憎早悟，旷度得中疏。\n子逝今何遽，吾生孰与居。\n岂无文士传，未有茂陵书。",
        "dynasty": "宋",
        "collection_info": null
    },
    {
        "title": "秋怀四首  其一",
        "author": "陈师道",
        "content": "积雨不受暑，既晴还得秋。\n未免困河鱼，宁如喘吴牛。\n风梧有先声，巢燕无后留。\n人生行乐尔，一经今白头。",
        "dynasty": "宋",
        "collection_info": null
    },
    {
        "title": "秋怀四首  其二",
        "author": "陈师道",
        "content": "小雨断復续，回斜落晚风。\n寒心生蟋蟀，秋色傍梧桐。\n草与遥山碧，花欺晚照红。\n口须谈世事，目已失飞鸿。",
        "dynasty": "宋",
        "collection_info": null
    },
    {
        "title": "秋怀四首  其三",
        "author": "陈师道",
        "content": "山断开平野，河回杀急流。\n登临须向夕，风雨更宜秋。\n急急后飞雁，翩翩不下鸥。\n晚舟犹小待，暮雀已深投。",
        "dynasty": "宋",
        "collection_info": null
    },
    {
        "title": "秋怀四首  其四",
        "author": "陈师道",
        "content": "梨埒当千户，渔防拥万头。\n宁须一网尽，不为百人留。\n密雨点急水，惊风擘繫舟。\n百年供转徙，因病得夷犹。",
        "dynasty": "宋",
        "collection_info": null
    },
    {
        "title": "送法宝禅师",
        "author": "陈师道",
        "content": "平生夫铁脚，道价喧宇宙。\n望礼东南云，吾今独何后。\n晚始识其子，瑶林一枝秀。\n初闻饮光笑，復作空生瘦。\n今年退后禅，袖手不肯叉。\n真成菩萨魔，未免化城咎。\n白月悬清光，大钟得辞扣。\n知止一何勇，随缘岂无復。\n丰台两禅子，三请期一觏。\n翩然挈瓶盂，百里往相就。\n古寺风雨余，触目初邂逅。\n夙昔有静缘，欢然宛如旧。\n教我早自异，业成谁得救。\n世故已备尝，踌躇復何候。\n钻火勿停手，时来自渠透。\n慇懃礼白足，吾为太山溜。",
        "dynasty": "宋",
        "collection_info": null
    },
    {
        "title": "赠赵奉议",
        "author": "陈师道",
        "content": "为惠不必广，但问与者谁。\n受施何用多，名义以为资。\n平生师友间，四海参寥师。\n一穷无四壁，百代有千诗。\n再逐越淮江，三年鲁中归。\n初无赞公色，不异浄名衣。\n才如得风鹢，已復触藩羝。\n路贫谁肯怜，语妙君所知。\n我往立谈间，欻若白受缁。\n乃知仁者听，不待辛苦词。\n赵侯名教士，劲气喷长蜺。\n论吐天下公，而合吾所私。\n明窗弄文墨，妍语含英姿。\n要与识者论，且避羣儿痴。\n旧好无新功，终年此交绥。\n未须坚百战，当即建降旗。",
        "dynasty": "宋",
        "collection_info": null
    },
    {
        "title": "元日雪二首  其一",
        "author": "陈师道",
        "content": "半夜风如许，平明雪皓然。\n帘疏穿琐细，竹压更婵娟。\n窘兔走留迹，饥乌鸣乞怜。\n遥忻炎海上，还復得新年。",
        "dynasty": "宋",
        "collection_info": null
    },
    {
        "title": "元日雪二首  其二",
        "author": "陈师道",
        "content": "度腊阙三白，开正还积阴。\n炊烟茅舍湿，噪雀暮枝深。\n短髮千方误，中年万里心。\n成书着岩穴，或有后人寻。",
        "dynasty": "宋",
        "collection_info": null
    },
    {
        "title": "次韵黄生",
        "author": "陈师道",
        "content": "入竹投窗夜有声，似违残腊作初正。\n三更爽气侵危坐，万里回风逼发生。\n呵笔小吟撩我老，闭门高卧见君情。\n只今剩作惊人句，颇觉吟边意未平。",
        "dynasty": "宋",
        "collection_info": null
    },
    {
        "title": "答黄生",
        "author": "陈师道",
        "content": "冰泥断道雪塞门，远坊累日无行人。\n卧闻喧呼谁叩阍，稚子往问鹿骇奔。\n黄生学诗用力新，急手疾口如翻盆。\n衝风踏冻送七言，要令寒屋回春温。\n是时积阴又黄昏，叫闹索火惊四邻。\n迩来结字稳且匀，岂不见我参寥君。\n嗟吾老矣心尚存，后来得子空马羣。\n径须赤手缚麒麟，四大海水一口吞。\n丈夫意气抗浮云，道逢其人两手分，妬妇拊膺王右军。",
        "dynasty": "宋",
        "collection_info": null
    },
    {
        "title": "雪后",
        "author": "陈师道",
        "content": "送往开新雪又晴，故留腊白待春青。\n稍回杉色伸梅怨，併得朝看与夜听。\n已觉庭泥生鸟迹，遽修田事带朝星。\n暮年功力归持律，不是骚人故独醒。",
        "dynasty": "宋",
        "collection_info": null
    },
    {
        "title": "送张蕲县",
        "author": "陈师道",
        "content": "接禄才余岁，为邦近故园。\n案图三万户，镇静五千言。\n雪尽春泥滑，风生沙水昏。\n犹须放琴客，坐席稍能温。",
        "dynasty": "宋",
        "collection_info": null
    },
    {
        "title": "送何子温移亳州三首  其一",
        "author": "陈师道",
        "content": "治出龙城守，名高水部郎。\n清明人共识，风味独难忘。\n骨立秦书瘦，鬚粘桧密香。\n烹鲜师老耳，曳尾肯蒙庄。",
        "dynasty": "宋",
        "collection_info": null
    },
    {
        "title": "送何子温移亳州三首  其二",
        "author": "陈师道",
        "content": "青衿曾诵赋，皓首始登门。\n意得宁论晚，心交不待言。\n向来期北上，可復改南辕。\n画地数佳政，丛谈何处村。",
        "dynasty": "宋",
        "collection_info": null
    },
    {
        "title": "送何子温移亳州三首  其三",
        "author": "陈师道",
        "content": "復作中年别，仍怀后日忧。\n关山遮极目，汴泗只东流。\n政好遭频借，诗清得暗投。\n会看灵寿杖，扶出富民侯。",
        "dynasty": "宋",
        "collection_info": null
    },
    {
        "title": "送詹司业",
        "author": "陈师道",
        "content": "学舍论交二十年，白头相对固依然。\n才难孰为吾君惜，果满宁容我辈先。\n熟路长驱聊缓步，百全一发不虚絃。\n故怀未尽还成别，饱惯人间不更怜。",
        "dynasty": "宋",
        "collection_info": null
    },
    {
        "title": "西郊二首  其一",
        "author": "陈师道",
        "content": "红绿相催春事阑，可能无意待人看。\n不因送客那能出，衰病经年一据鞍。",
        "dynasty": "宋",
        "collection_info": null
    },
    {
        "title": "西郊二首  其二",
        "author": "陈师道",
        "content": "攒眉敛目抵风沙，暗度城西十里花。\n历肆侧听长短句，缘溪斜着两三家。",
        "dynasty": "宋",
        "collection_info": null
    },
    {
        "title": "寄亳州何郎中二首  其一",
        "author": "陈师道",
        "content": "西南日下共浮云，人事难羣喜劝分。\n已度城阴先得句，不应从俗未忘荤。\n松篁有节元宜晚，桃李无蹊只自熏。\n欲入帝城须帝力，且寻诗社着诗勋。",
        "dynasty": "宋",
        "collection_info": null
    },
    {
        "title": "寄亳州何郎中二首  其二",
        "author": "陈师道",
        "content": "西原追送未成旬，赫赫传声已迫人。\n剩欲抄诗寄来使，尚能拂席致佳宾。\n孰知简易归刘向，谁使循良作寇恂。\n他日入东专一壑，少留余地许为邻。",
        "dynasty": "宋",
        "collection_info": null
    },
    {
        "title": "寄答泰州曾侍郎",
        "author": "陈师道",
        "content": "千里驰诗慰别离，诗来吟咏转悲思。\n静中取适庸非计，林下相从会有时。\n生理只今那得说，交情从昔见于斯。\n含毫欲下还休去，怀抱何由得细知。",
        "dynasty": "宋",
        "collection_info": null
    },
    {
        "title": "送提刑李学士移使东路",
        "author": "陈师道",
        "content": "襟袖从前相向开，倡酬于此未多陪。\n身更宠辱谈弥胜，路别东西意自哀。\n隠几忘言终不近，白头青简两相催。\n孰知衰老难为别，声问应须续续来。",
        "dynasty": "宋",
        "collection_info": null
    },
    {
        "title": "和郑户部宝集丈室二首  其一",
        "author": "陈师道",
        "content": "远游游则远，安心心已安。\n茅茨更何事，一坐五年宽。\n客来问法要，示以无所还。\n勿云空生默，听者不胜言。",
        "dynasty": "宋",
        "collection_info": null
    },
    {
        "title": "和郑户部宝集丈室二首  其二",
        "author": "陈师道",
        "content": "贵有空王章，贫无置锥地。\n衝风窗自语，涴壁虫成字。\n向隅有知音，阖门接彊对。\n只道庭前柏，西来本无意。",
        "dynasty": "宋",
        "collection_info": null
    },
    {
        "title": "隠者郊居",
        "author": "陈师道",
        "content": "高斋缭绕度双沟，老气轩昂盖九州。\n不谓江山开悒怏，正缘风味得淹留。\n招携好客供谈笑，拆补新诗拟献酬。\n小摘自锄稀菜甲，旁观虚作不堪忧。",
        "dynasty": "宋",
        "collection_info": null
    },
    {
        "title": "览胜亭",
        "author": "陈师道",
        "content": "断岸通横水，吹花满繫船。\n中年擅幽独，辍食买林泉。\n草木真宜主，江山故作妍。\n升沉有流转，且復赋归田。",
        "dynasty": "宋",
        "collection_info": null
    },
    {
        "title": "何太中挽词二首  其一",
        "author": "陈师道",
        "content": "课最三川守，名成万石君。\n平生欠一识，声烈即多闻。\n兜率真归处，琴台只断云。\n伤心今夜月，忍便到初坟。",
        "dynasty": "宋",
        "collection_info": null
    },
    {
        "title": "何太中挽词二首  其二",
        "author": "陈师道",
        "content": "哀挽诸儒竞，丰碑故吏繁。\n素车纷雨泣，丹旐与风翻。\n几地留遗爱，他年作九原。\n涕流耆旧尽，不独为乡园。",
        "dynasty": "宋",
        "collection_info": null
    },
    {
        "title": "送大兄兼寄赵团练",
        "author": "陈师道",
        "content": "贫有分离苦，官无早晚宜。\n又为千里别，未觉十年迟。\n日与江山远，风连草木悲。\n平生刘子政，见可只论诗。",
        "dynasty": "宋",
        "collection_info": null
    },
    {
        "title": "寄襄州程大夫",
        "author": "陈师道",
        "content": "中年为吏晚专城，不独身荣府亦荣。\n江汉风流见羊杜，相门经术有韦平。\n十年一别音书绝，万里相看骨肉情。\n今代庞公入城府，定将悬榻与逢迎。",
        "dynasty": "宋",
        "collection_info": null
    },
    {
        "title": "送检法赵奉议",
        "author": "陈师道",
        "content": "三岁公门不屡过，作笺时得问如何。\n及兹去去翻为恨，向使常常肯谓多。\n勇锐闭房犹着酒，切深疾恶反伤和。\n赠言窃取仁人号，善听君居长者科。",
        "dynasty": "宋",
        "collection_info": null
    },
    {
        "title": "送建州郑户部",
        "author": "陈师道",
        "content": "清江画舸照新晴，铙鼓喧喧聒市鸣。\n昔日布衣今着绣，他年鹤化只空城。\n还朝不待三年最，得郡何妨万里行。\n岁禄二千亲八十，世间谁有此时荣。",
        "dynasty": "宋",
        "collection_info": null
    },
    {
        "title": "送张秀才",
        "author": "陈师道",
        "content": "学又三年积，功收一日长。\n擅场推老手，附尾续诸郎。\n度鸟界晴碧，过云回夕黄。\n熟知诗有验，莫愠路无粮。",
        "dynasty": "宋",
        "collection_info": null
    },
    {
        "title": "晁无咎画山水扇",
        "author": "陈师道",
        "content": "前身阮始平，今代王摩诘。\n偃屈盖代气，万里入方尺。\n朽老诗作妙，险绝天与力。\n君不见杜陵老翁语，湘娥增悲真宰泣。",
        "dynasty": "宋",
        "collection_info": null
    },
    {
        "title": "奉陪赵大夫游桓山",
        "author": "陈师道",
        "content": "后水喧江落浑黄，晚云障日作微凉。\n笙歌声裏旌旗动，罗绮丛中语笑香。\n劝相秋郊开稔熟，摩娑苔壁弔荒亡。\n风流一代今山简，有底樽前着葛强。",
        "dynasty": "宋",
        "collection_info": null
    },
    {
        "title": "寄曹州晁大夫",
        "author": "陈师道",
        "content": "东方千骑贵当年，白髮居头也自贤。\n肯费精神修客主，稍回功誉入章篇。\n虚名不救空肠厄，晚岁仍遭末疾缠。\n死去不为天下惜，镜中当有故人怜。",
        "dynasty": "宋",
        "collection_info": null
    },
    {
        "title": "送冯翊宋令",
        "author": "陈师道",
        "content": "三楚风流信有人，先声今已彻咸秦。\n宁为鸡口官无小，欲试牛刀久要新。\n细肋卧沙勤下筯，长芒刺眼莫霑唇。\n山西豪杰知吾老，为说犹堪举万钧。",
        "dynasty": "宋",
        "collection_info": null
    },
    {
        "title": "嗟哉行",
        "author": "陈师道",
        "content": "张生服石为石奴，下潦上干如渴乌。\n一朝偾蹶须人扶，伏毒未动风出虚。\n此生所得与昔殊，韩子作志还自屠。\n自笑未竟人復吁，以身济欲未必愚。\n欲久而速反所图，嗟哉伟然二大夫。",
        "dynasty": "宋",
        "collection_info": null
    },
    {
        "title": "夜句三首  其一",
        "author": "陈师道",
        "content": "过雨作秋清，归云放月明。\n入帘摇竹影，塞耳落洪声。",
        "dynasty": "宋",
        "collection_info": null
    },
    {
        "title": "夜句三首  其二",
        "author": "陈师道",
        "content": "老树仍孤秀，秋蟾只独明。\n何须夜来雨，却听枕前声。",
        "dynasty": "宋",
        "collection_info": null
    },
    {
        "title": "夜句三首  其三",
        "author": "陈师道",
        "content": "短短长长柳，三三五五星。\n断云当极目，不尽远峰青。",
        "dynasty": "宋",
        "collection_info": null
    },
    {
        "title": "送孝忠落解南归",
        "author": "陈师道",
        "content": "妙年失手未须恨，白璧深藏可自妍。\n短髮我能今种种，晓妆他日看娟娟。\n千金市帚宁论价，万户分封信有年。\n清白传家有如此，归涂囊尽不留钱。",
        "dynasty": "宋",
        "collection_info": null
    },
    {
        "title": "寄单州张朝请",
        "author": "陈师道",
        "content": "平生天上张公子，尚记门间半面人。\n声烈与风来不尽，音书无使去难频。\n一言悟主心犹壮，百巧成穷髮自新。\n闻说监河收贷粟，定倾东海活穷鳞。",
        "dynasty": "宋",
        "collection_info": null
    },
    {
        "title": "谢宪台赵史惠米",
        "author": "陈师道",
        "content": "平生忍欲今忍贫，闭口逢人不少陈。\n俸薄身清赵都史，也能作意向诗人。",
        "dynasty": "宋",
        "collection_info": null
    },
    {
        "title": "和赵大夫鹿鸣宴集",
        "author": "陈师道",
        "content": "赵侯诗律近风骚，雅意推贤答圣朝。\n鸿雁着行过渭水，凤凰览德下虞韶。\n三千着籍今为盛，九万论程不作遥。\n不读世书谈世事，卧看君自致青霄。",
        "dynasty": "宋",
        "collection_info": null
    },
    {
        "title": "和朱智叔鹿鸣席上",
        "author": "陈师道",
        "content": "三楚风流秀士林，英词从昔动修门。\n充庭初识苍龙础，赐醴行霑白兽樽。\n已上荐书轻一鹗，更凭诗力化羣鲲。\n千年辽鹤空城郭，谁见朱公有异孙。",
        "dynasty": "宋",
        "collection_info": null
    },
    {
        "title": "酬智叔见赠",
        "author": "陈师道",
        "content": "老去斯文不更论，却因夫子话师门。\n清谈不待倾三语，胜日何知共一樽。\n逐北我方填坎井，图南谁得料鹏鲲。\n过逢为说侯芭在，卧檝生衣犊有孙。",
        "dynasty": "宋",
        "collection_info": null
    },
    {
        "title": "再酬",
        "author": "陈师道",
        "content": "乡里衣冠不绝人，近天尺五只清门。\n论文正可簪双笔，浇舌行看赐上樽。\n琼玖每蒙先木李，蜩鸠方共笑飞鲲。\n固知贤杰当传世，下里朱陈亦有孙。",
        "dynasty": "宋",
        "collection_info": null
    },
    {
        "title": "敬酬智叔三赐之辱兼戏杨理曹二首  其一",
        "author": "陈师道",
        "content": "龙争虎据竟成尘，只有青楼与白门。\n令宰才高先得句，使君情重数开樽。\n江山故国难留鹤，科斗荒池可着鲲。\n直使颔鬚浑作白，未应投镊愧诸孙。",
        "dynasty": "宋",
        "collection_info": null
    },
    {
        "title": "敬酬智叔三赐之辱兼戏杨理曹二首  其二",
        "author": "陈师道",
        "content": "险韵廋词费讨论，真持布鼓过雷门。\n更看九日台头句，未用三人月下樽。\n镜裏黄花明白髮，海边赤脚踏长鲲。\n从来相戒莫打鸭，可打鸳鸯最后孙。",
        "dynasty": "宋",
        "collection_info": null
    },
    {
        "title": "酬智叔见戏二首  其一",
        "author": "陈师道",
        "content": "百念皆空习尚存，稍修香火踏空门。\n槌腰摩腹非春事，割爱投闲覆玉樽。\n白髮情多犹可染，骖鸾兴尽却乘鲲。\n上界纷纷足官府，也容河鼓过天孙。",
        "dynasty": "宋",
        "collection_info": null
    },
    {
        "title": "酬智叔见戏二首  其二",
        "author": "陈师道",
        "content": "雨花风叶未宜春，私柳官渠白下门。\n每度清溪嘲短髮，时容使席近芳樽。\n雄蜂雌蝶元非偶，野马游尘不佐鲲。\n若许成功当封赏，请看子子与孙孙。",
        "dynasty": "宋",
        "collection_info": null
    },
    {
        "title": "送智叔令咸平",
        "author": "陈师道",
        "content": "二谢将能事，重阳只故台。\n固须衝节去，便恐带秋回。\n敏捷才无尽，铺张意有开。\n犹须记衰疾，书与雁同来。",
        "dynasty": "宋",
        "collection_info": null
    },
    {
        "title": "九月八日夜雨留智叔",
        "author": "陈师道",
        "content": "骑台九日登临处，只有归人醉扶路。\n千年二谢孰可代，我每苦留君只去。\n花粗且为前人惜，曲误不解丞卿怒。\n只消着帽受西风，不待风流到新句。",
        "dynasty": "宋",
        "collection_info": null
    },
    {
        "title": "九日与智叔鵰堂宴集夜归",
        "author": "陈师道",
        "content": "鵰堂从昔有恶客，酒尽不去仍復索。\n欲留歌舞尽客意，风雨和更作三厄。\n佳辰难得客更难，我穷无酒为君欢。\n只欲泥行过白下，万一帘疏见一斑。",
        "dynasty": "宋",
        "collection_info": null
    },
    {
        "title": "城南夜归寄赵大夫",
        "author": "陈师道",
        "content": "书生作意一斑足，杜陵据鞍两眼寒。\n风雨唤人归去好，免教街吏报平安。",
        "dynasty": "宋",
        "collection_info": null
    },
    {
        "title": "席上劝客酒",
        "author": "陈师道",
        "content": "稍开襟抱使心宽，大放酒肠须盏干。\n珠帘十里城南道，肯作当年小杜看。",
        "dynasty": "宋",
        "collection_info": null
    },
    {
        "title": "戏寇君二首  其一",
        "author": "陈师道",
        "content": "杜老秋来眼更寒，蹇馿无復逐金鞍。\n南邻却有新歌舞，借与诗人一面看。",
        "dynasty": "宋",
        "collection_info": null
    },
    {
        "title": "戏寇君二首  其二",
        "author": "陈师道",
        "content": "南邻歌舞隔墙听，想对朝窗晕倒青。\n莫望唤人看娜袅，只凭幽梦寄丁宁。",
        "dynasty": "宋",
        "collection_info": null
    },
    {
        "title": "绝句四首  其一",
        "author": "陈师道",
        "content": "秋床归卧不缘愁，病与衰谋作老仇。\n数树直青能尔瘦，一轩残照为谁留。",
        "dynasty": "宋",
        "collection_info": null
    },
    {
        "title": "绝句四首  其二",
        "author": "陈师道",
        "content": "芒鞋竹杖最关身，散髮披衣不待人。\n三两作邻堪共活，五千插架未为贫。",
        "dynasty": "宋",
        "collection_info": null
    },
    {
        "title": "绝句四首  其三",
        "author": "陈师道",
        "content": "昏昏嗜睡元非病，续续题诗不耐闲。\n作意买山还得笑，多方拔白却成斑。",
        "dynasty": "宋",
        "collection_info": null
    },
    {
        "title": "绝句四首  其四",
        "author": "陈师道",
        "content": "书当快意读易尽，客有可人期不来。\n世事相违每如此，好怀百岁几回开。",
        "dynasty": "宋",
        "collection_info": null
    },
    {
        "title": "骑馿二首  其一",
        "author": "陈师道",
        "content": "復作骑馿不跨馿，此生断酒未须扶。\n独无锦里惊人句，也得梁园画作图。",
        "dynasty": "宋",
        "collection_info": null
    },
    {
        "title": "骑馿二首  其二",
        "author": "陈师道",
        "content": "衝篱突市不逡巡，掠面惊风扑眼尘。\n出手推敲宁避尹，题门吟咏不逢人。",
        "dynasty": "宋",
        "collection_info": null
    },
    {
        "title": "寿安县君挽词",
        "author": "陈师道",
        "content": "两大推平日，三从播后声。\n忧勤登上寿，箫鼓闭佳城。\n缌布千人从，松楸十里行。\n哀荣动邻里，点笔竞诸生。",
        "dynasty": "宋",
        "collection_info": null
    },
    {
        "title": "寄曹州晁大夫",
        "author": "陈师道",
        "content": "堕絮随风花作尘，黄楼桃李不成春。\n只今容有名驹子，困倚栏干一欠伸。",
        "dynasty": "宋",
        "collection_info": null
    },
    {
        "title": "寄题披云楼",
        "author": "陈师道",
        "content": "使君高会答清秋，增饰披云作胜游。\n九日再逢堪一笑，终朝百过更深忧。\n落霞孤鹜知才尽，疏雨微云怯语遒。\n宾主纵贤终少在，只今未可压黄楼。",
        "dynasty": "宋",
        "collection_info": null
    },
    {
        "title": "绝句",
        "author": "陈师道",
        "content": "木摇电绕雷取龙，伏蛙号蚓沟渎空。\n黑云黄槐度白鸟，映日急雨回斜风。",
        "dynasty": "宋",
        "collection_info": null
    },
    {
        "title": "寄黄充",
        "author": "陈师道",
        "content": "俗子推不去，可人费招呼。\n世事每如此，我生亦何娱。\n黄生后来秀，纯茂静者徒。\n不见动经月，来亦不须臾。\n人事已好乖，可復自作疏。\n子虽向人懒，胜处不可孤。\n迨此田事休，仍当寒雨余。\n深知阻泥泞，步屐意何如。",
        "dynasty": "宋",
        "collection_info": null
    },
    {
        "title": "寄张大夫",
        "author": "陈师道",
        "content": "只应青眼老，尚记白头翁。\n一别今何向，三年信不通。\n不应书字倦，未有北来鸿。\n肯作彭城守，何时马首东。",
        "dynasty": "宋",
        "collection_info": null
    },
    {
        "title": "怀远",
        "author": "陈师道",
        "content": "海外三年谪，天南万里行。\n生前只为累，身后更须名。\n未得平安报，空怀故旧情。\n斯人有如此，无復涕纵横。",
        "dynasty": "宋",
        "collection_info": null
    },
    {
        "title": "答田生",
        "author": "陈师道",
        "content": "酒亦有何好，人今不肯忘。\n苟无愁可解，何必醉为乡。\n剩欲论奇字，终能讳秘方。\n直饶肌骨秀，正要画眉长。",
        "dynasty": "宋",
        "collection_info": null
    },
    {
        "title": "早起",
        "author": "陈师道",
        "content": "邻鸡接响作三鸣，残点连声杀五更。\n寒气挟霜侵败絮，宾鸿将子度微明。\n有家无食违高枕，百巧千穷只短檠。\n翰墨日疏身日远，世间安得尚虚名。",
        "dynasty": "宋",
        "collection_info": null
    },
    {
        "title": "和黄充小雪",
        "author": "陈师道",
        "content": "度腊侵春亦未迟，纷纷款款意犹微。\n霑衣带润元无见，着物还消不待晞。\n剩欲打窗连夜听，未须迷雁断行飞。\n老年才尽无新语，只欲烦君急手挥。",
        "dynasty": "宋",
        "collection_info": null
    },
    {
        "title": "寄张学士",
        "author": "陈师道",
        "content": "湖海三年别，谯徐一日间。\n经时犹未见，凡事信多艰。\n理极那须说，情生不自还。\n从来阙声问，相见若为颜。",
        "dynasty": "宋",
        "collection_info": null
    },
    {
        "title": "谢赵使君",
        "author": "陈师道",
        "content": "欲落未落雪迫人，将尽不尽冬压春。\n风枝冰瓦有去鸟，远坊穷巷无来人。\n忽闻叩门声遽速，惊鸡透篱犬升屋。\n使君传教赐薪炭，妓围那解思寒谷。\n老身曲直不足云，冷窗冻壁作春温。\n定知和气家家到，不独先生席作门。",
        "dynasty": "宋",
        "collection_info": null
    },
    {
        "title": "雪中寄魏衍",
        "author": "陈师道",
        "content": "薄薄初经眼，辉辉已映空。\n融泥还结冻，落木復沾丛。\n意在千山表，情生一念中。\n遥知吟榻上，不道絮因风。",
        "dynasty": "宋",
        "collection_info": null
    },
    {
        "title": "送澶州录曹宋参军",
        "author": "陈师道",
        "content": "宦游男子事，访别故人情。\n能吏于今少，春风及此行。\n英雄余战伐，犴狱寄廉平。\n未肯轻衰疾，人来阙寄声。",
        "dynasty": "宋",
        "collection_info": null
    },
    {
        "title": "和范教授同游桓山",
        "author": "陈师道",
        "content": "送客寻山已自仙，行谈坐笑復忘年。\n平郊走马斜阳裏，破屋传杯积水边。\n洗壁题名留岁月，登高着句记山川。\n风流幕下诸公子，缩手吟边更觉贤。",
        "dynasty": "宋",
        "collection_info": null
    },
    {
        "title": "答寄魏衍",
        "author": "陈师道",
        "content": "往昔敦朋好，犹能作报书。\n老衰浑得懒，疏密略相如。\n名堕网中蝶，身随冰下鱼。\n填门车马客，左席为君虚。",
        "dynasty": "宋",
        "collection_info": null
    },
    {
        "title": "早春",
        "author": "陈师道",
        "content": "度腊不成雪，迎年遽得春。\n冰开还旧渌，鱼喜跃修鳞。\n柳及年年发，愁随日日新。\n老怀吾自异，不是故违人。",
        "dynasty": "宋",
        "collection_info": null
    },
    {
        "title": "徐僊书三首  其一",
        "author": "陈师道",
        "content": "蓬壶仙子补天手，笔妙诗清万世功。\n肯学黄家元佑脚，信知人厄匪天穷。",
        "dynasty": "宋",
        "collection_info": null
    },
    {
        "title": "徐僊书三首  其二",
        "author": "陈师道",
        "content": "诗成已作客儿语，笔下还为鲁直书。\n岂是神仙未贤圣，不随时事向人疏。",
        "dynasty": "宋",
        "collection_info": null
    },
    {
        "title": "徐僊书三首  其三",
        "author": "陈师道",
        "content": "金华牧羊小家子，西真攘桃何代儿。\n诗着海山书落爪，向来那免世人疑。",
        "dynasty": "宋",
        "collection_info": null
    },
    {
        "title": "寄酬咸平朱宣德",
        "author": "陈师道",
        "content": "冥冥超世网，蔚蔚秀儒林。\n他日熟看面，今诗初得心。\n白头无故意，异代有同音。\n绠短徒施巧，终然莫汲深。",
        "dynasty": "宋",
        "collection_info": null
    },
    {
        "title": "咸平读书堂",
        "author": "陈师道",
        "content": "昔人三百篇，善世已有余。\n后生守章句，不足供嗫嚅。\n一登吏部选，笔砚随扫除。\n闭閤画眉妩，隔屋闻歌呼。\n奉公用汉律，宁復要诗书。\n俛首出跨下，枉此七尺躯。\n今代陶朱公，不作大梁屠。\n计然特未用，意得轻全吴。\n为邦得畿县，政密自计疏。\n宁书下下考，不奉急急符。\n用意簿领外，筑室课典谟。\n平生五千卷，还舍不问涂。\n近事更汉唐，稍以诗自娱。\n復作无事饮，醉卧拥青奴。\n桃李春事繁，轩窗昼景舒。\n鸣屋鸠渴雨，窥帘燕哺鶵。\n休吏散篇帙，风篁献笙竽。\n听然一启齿，斯民免为鱼。",
        "dynasty": "宋",
        "collection_info": null
    },
    {
        "title": "绝句二首  其一",
        "author": "陈师道",
        "content": "里中馈杏得尝新，马上逢花始见春。\n勤苦着书如作吏，世间枉是最闲人。",
        "dynasty": "宋",
        "collection_info": null
    },
    {
        "title": "绝句二首  其二",
        "author": "陈师道",
        "content": "密密丹房迭迭花，一枝临路为人斜。\n丁宁语鸟传春意，白下门东第几家。",
        "dynasty": "宋",
        "collection_info": null
    },
    {
        "title": "春怀示邻里",
        "author": "陈师道",
        "content": "断墙着雨蜗成字，老屋无僧燕作家。\n剩欲出门追语笑，却嫌归鬓着尘沙。\n风翻珠网开三面，雷动蜂窠趁两衙。\n屡失南邻春事约，只今容有未开花。",
        "dynasty": "宋",
        "collection_info": null
    },
    {
        "title": "归雁二首  其一",
        "author": "陈师道",
        "content": "弧矢千夫志，潇湘万里秋。\n宁为宝筝柱，肯作置书邮。\n远道勤相唤，羁怀误作愁。\n聊宽稻粱意，宁復网罗忧。",
        "dynasty": "宋",
        "collection_info": null
    },
    {
        "title": "归雁二首  其二",
        "author": "陈师道",
        "content": "作计胸怀早，为生去住频。\n固违阴岭雪，不尽洞庭春。\n巧作斜行字，催归去国人。\n知时如有信，决起亦相亲。",
        "dynasty": "宋",
        "collection_info": null
    },
    {
        "title": "和寇十一晚登白门",
        "author": "陈师道",
        "content": "重门杰观屹相望，表裏河山自一方。\n小市张灯归意动，轻衫当户晚风长。\n孤臣白首逢新政，游子青春见故乡。\n富贵本非吾辈事，江湖安得便相忘。",
        "dynasty": "宋",
        "collection_info": null
    },
    {
        "title": "谢寇十一惠端砚",
        "author": "陈师道",
        "content": "百工营材先利器，市道居货如作赘。\n书生活计亦酸寒，断塼半瓦宁求备。\n端溪四山下龙渊，鬰积中州清淑气。\n金声玉骨石为容，河江屈流云作使。\n滑如女肤色马肝，夜半神光际天地。\n诸天散花百神喜，知有圣人当出世。\n没人投深索千丈，探颔适遭龙伯睡。\n辘轳挽出万人贺，千岁之藏一朝致。\n琢为时样供翰墨，十袭包藏百金贵。\n北行万里更众目，寇卿好事不计费。\n南邻居士卿之孙，丰悴相从不为异。\n似怜陶瓦磨竈煤，辍赠不减前人志。\n人言寒士莫作事，鬼夺客偷天破碎。\n龟玉韫椟与无同，锦衾还客弃佳惠。\n众所欲得当有缘，天独于余可无意。\n敢书细字注鱼虫，要传华严八千偈。",
        "dynasty": "宋",
        "collection_info": null
    },
    {
        "title": "再和寇十一二首  其一",
        "author": "陈师道",
        "content": "南山楼观插穹苍，林杪青灯出上方。\n形胜自如诸老逝，功名随尽二流长。\n马游从昔哀吾老，王粲当年赋异乡。\n少日幻心今浄尽，多生绮语未全忘。",
        "dynasty": "宋",
        "collection_info": null
    },
    {
        "title": "再和寇十一二首  其二",
        "author": "陈师道",
        "content": "与世相违孰自量，资身无策漫多方。\n逢场作戏真呈拙，误笔成蝇岂所长。\n名字不归青史笔，形容终老白云乡。\n可须五斗轻千里，頼有斯人未肯忘。",
        "dynasty": "宋",
        "collection_info": null
    },
    {
        "title": "与寇赵约丁塘看花寇以疾不赴有诗次其韵",
        "author": "陈师道",
        "content": "早年学苦断过从，晚岁逢春意未穷。\n欲共元刘争着语，不堪姚魏已随风。\n坐无上客席虚左，赠有英词囊不空。\n障日长须钓竿手，归来无计驻青骢。",
        "dynasty": "宋",
        "collection_info": null
    },
    {
        "title": "和寇十一同游城南阻雨还登寺山",
        "author": "陈师道",
        "content": "雨阻游南步，泥留逐北情。\n稍看飞雾断，復作远山横。\n野润膏新泽，楼明纳晚晴。\n归宜有佳思，纱帽压香英。",
        "dynasty": "宋",
        "collection_info": null
    },
    {
        "title": "三月二十二日榴花盛开戏作绝句",
        "author": "陈师道",
        "content": "五月榴花忽见春，白头喜遇一番新。\n可能略不解春意，只有寻枝摘叶人。",
        "dynasty": "宋",
        "collection_info": null
    },
    {
        "title": "和寇十一雨后登楼",
        "author": "陈师道",
        "content": "秀岭归云裏，华谯夕照中。\n登临终不数，吟笑近多同。\n麦秀知春力，人和验岁丰。\n预为逃暑约，一快楚台风。",
        "dynasty": "宋",
        "collection_info": null
    },
    {
        "title": "答寇十一惠朱樱",
        "author": "陈师道",
        "content": "故人怜一老，辍食寄三山。\n厚味非贫具，先尝愧客闲。\n甘酸俱可口，衰白不宜颜。\n句妙那能继，情深未觉悭。",
        "dynasty": "宋",
        "collection_info": null
    },
    {
        "title": "双樱",
        "author": "陈师道",
        "content": "并蔕随宜好，连心着意红。\n只堪惊老眼，持此与谁同。",
        "dynasty": "宋",
        "collection_info": null
    },
    {
        "title": "谢赵生惠芍药三首  其一",
        "author": "陈师道",
        "content": "郁郁芬芬十里熏，红红白白数枝春。\n要将结习恼鹙子，送与毗耶彼上人。",
        "dynasty": "宋",
        "collection_info": null
    },
    {
        "title": "谢赵生惠芍药三首  其二",
        "author": "陈师道",
        "content": "从微至老走风尘，喜见乡园第四春。\n独舞东风醉西子，政缘无语却宜人。",
        "dynasty": "宋",
        "collection_info": null
    },
    {
        "title": "谢赵生惠芍药三首  其三",
        "author": "陈师道",
        "content": "九十风光次第分，天怜独得殿残春。\n一枝剩欲簪双髻，未有人间第一人。",
        "dynasty": "宋",
        "collection_info": null
    },
    {
        "title": "寄怜",
        "author": "陈师道",
        "content": "借子翩翩果下驹，春原随处小踟蹰。\n可能炙背春风裏，卧把青铜摘颔鬚。",
        "dynasty": "宋",
        "collection_info": null
    },
    {
        "title": "寄寇十一",
        "author": "陈师道",
        "content": "邻里相望信不通，时因得句寄匆匆。\n画楼着燕熏风裏，杨柳藏鸦白下东。\n度日守窗令节换，经旬无使觉门空。\n锦囊佳丽邻徐庾，剩欲同君赋恼公。",
        "dynasty": "宋",
        "collection_info": null
    },
    {
        "title": "和酬魏衍",
        "author": "陈师道",
        "content": "阙然声问略相同，百里之间一水通。\n春兴多多高纸价，愁怀一一逐归鸿。\n不忧寒饿成吾老，稍喜朝廷记此公。\n梦每见君心已了，不因新句觉情东。",
        "dynasty": "宋",
        "collection_info": null
    },
    {
        "title": "触目",
        "author": "陈师道",
        "content": "果下翩翩跨紫骝，踏花溅水见风流。\n可无双璧千金聚，付与狂儿取次游。",
        "dynasty": "宋",
        "collection_info": null
    },
    {
        "title": "鉅野泊触事",
        "author": "陈师道",
        "content": "蒲巷牵丝直，平湖坠镜清。\n顺流风借便，捷路雪初晴。\n鸟度欲何向，鸥来只自惊。\n有行须快意，安得易为情。",
        "dynasty": "宋",
        "collection_info": null
    },
    {
        "title": "元符三年七月蒙恩復除棣学喜而成诗",
        "author": "陈师道",
        "content": "老作诸侯客，贫为一饱谋。\n折腰真耐辱，捧檄敢轻投。\n早作千年调，中怀万斛愁。\n暮年随手尽，心事许溟鸥。",
        "dynasty": "宋",
        "collection_info": null
    },
    {
        "title": "送姚先生归宜山三首  其一",
        "author": "陈师道",
        "content": "郑公龙变不容亲，犹有先生不绝尘。\n定力不为生死动，始知天地有闲人。",
        "dynasty": "宋",
        "collection_info": null
    },
    {
        "title": "送姚先生归宜山三首  其二",
        "author": "陈师道",
        "content": "老逢熙运乞前官，病遇先生得内丹。\n一饱有期吾事了，千年不死后人看。",
        "dynasty": "宋",
        "collection_info": null
    },
    {
        "title": "送姚先生归宜山三首  其三",
        "author": "陈师道",
        "content": "宇定心清面发丹，下床投杖觉轻安。\n此身已许壶丘子，他日争寻靖长官。",
        "dynasty": "宋",
        "collection_info": null
    },
    {
        "title": "上赵使君",
        "author": "陈师道",
        "content": "老气峥嵘盖九州，治声腾涌逐双流。\n向来置醴蒙殊遇，此日弹冠愧少留。\n千里山连环故国，中秋月好傍黄楼。\n不应为米轻乡里，定復还从马少游。",
        "dynasty": "宋",
        "collection_info": null
    },
    {
        "title": "送郑祠部",
        "author": "陈师道",
        "content": "持节还家未白头，有亲八十更何求。\n又须急诏登天去，不为寒乡尽岁留。\n四着儒冠甘送老，数经奇运得销忧。\n拟登碣石临朝日，浩荡沧溟没白鸥。",
        "dynasty": "宋",
        "collection_info": null
    },
    {
        "title": "和寇十一同登寺山",
        "author": "陈师道",
        "content": "度暑无好怀，凭危略幽致。\n衣冠蔚如林，从我才一二。\n兹山昔深登，岁月谁得记。\n尚有名胜流，不与金石悴。\n孰知千载后，我与子復至。\n烟昏倏见灯，洪发恐无地。\n领略章句手，割据英雄志。\n兴坏容一瞬，今昔当几喟。\n围山缺西北，放目不可制。\n归怀纳清境，夜榻成良寐。\n零落壁间诗，岂特彼所愧。\n会逢南过适，不问西来意。",
        "dynasty": "宋",
        "collection_info": null
    },
    {
        "title": "谢孙奉职惠胡德墨",
        "author": "陈师道",
        "content": "奚李风流尽，法传外诸孙。\n常山陈赡子，怀抱自高攑。\n孰云胜潘翁，惟眉山公言。\n四海未尽试，一变归九原。\n胡郎少年子，外家典刑存。\n一点落髹漆，重价压玙璠。\n孙侯磊落人，情义久益惇。\n解囊赠玄圭，孰知师白猿。\n我资不解书，下笔辄自喛。\n良宝不受辱，默默面称冤。",
        "dynasty": "宋",
        "collection_info": null
    },
    {
        "title": "登寺山",
        "author": "陈师道",
        "content": "晴山堪着眼，别意不胜秋。\n小作三年别，聊为五斗谋。\n要须乘下泽，不待到壶头。\n预恐登临处，长思马少游。",
        "dynasty": "宋",
        "collection_info": null
    },
    {
        "title": "拱翠亭",
        "author": "陈师道",
        "content": "千年茅竹蔽幽奇，一日堂成四海知。\n便有文公来作记，尚须吾辈与题诗。\n至人但有经行处，宝盖仍存朽老枝。\n能事向来非促迫，经年安得便嫌迟。",
        "dynasty": "宋",
        "collection_info": null
    },
    {
        "title": "赠田从先",
        "author": "陈师道",
        "content": "衣冠鲁国动成羣，忧患相从只有君。\n落笔如流宁蹈袭，行前应敌却纷纭。\n愧非伏老成和伯，喜有侯芭守子云。\n意气有余功用少，相望千里定能勤。",
        "dynasty": "宋",
        "collection_info": null
    },
    {
        "title": "别乡旧",
        "author": "陈师道",
        "content": "数有中年别，宽为满岁期。\n得无鱼口厄，聊復雁门踦。\n齿脱心犹壮，秋清意自悲。\n平时郡文学，邓禹得三为。",
        "dynasty": "宋",
        "collection_info": null
    },
    {
        "title": "和李使君九日登戏马台",
        "author": "陈师道",
        "content": "登高能赋属吾侪，不用传杯击钵催。\n九日风光堪落帽，中年怀抱更登台。\n江山信美因人胜，萸菊逢辰满意开。\n二谢风流今復见，千年留句待公来。",
        "dynasty": "宋",
        "collection_info": null
    },
    {
        "title": "与魏衍寇国宝田从先二侄分韵得坐字",
        "author": "陈师道",
        "content": "将老蒙误恩，受弔不受贺。\n欲起尚迟回，积闲习成惰。\n向来二三子，相与守寒饿。\n一日不可无，三岁安得过。\n是时秋益高，夜永月初破。\n漏鼓已再更，坐者余几箇。\n酒薄多可强，谈胜坚莫破。\n檐昏读字细，林缺瞻星大。\n吴吟未至慢，楚语不假些。\n怀远已屡叹，论昔先急唾。\n身世喜相违，真成螘旋磨。\n平生陈孟公，岁晚不惊坐。",
        "dynasty": "宋",
        "collection_info": null
    },
    {
        "title": "和黄充出游三首  其一",
        "author": "陈师道",
        "content": "右坊左里远相求，东度南登称意游。\n已着连峰妨目极，不应疾雨使心休。",
        "dynasty": "宋",
        "collection_info": null
    },
    {
        "title": "和黄充出游三首  其二",
        "author": "陈师道",
        "content": "诸郎联璧万人看，新有诗声伯仲间。\n作意登临还得句，此生宁復要长闲。",
        "dynasty": "宋",
        "collection_info": null
    },
    {
        "title": "和黄充出游三首  其三",
        "author": "陈师道",
        "content": "剩欲登临强作欢，衣冠未动意先阑。\n从今泉石非吾事，只借君诗细细看。",
        "dynasty": "宋",
        "collection_info": null
    },
    {
        "title": "盘马山",
        "author": "陈师道",
        "content": "耕桑战伐饱曾经，庙毁村荒不乞灵。\n尚有君王盘马迹，至今草木不能青。",
        "dynasty": "宋",
        "collection_info": null
    },
    {
        "title": "烂石村",
        "author": "陈师道",
        "content": "乱石何年烂，千林昨夜黄。\n晓耕来鸟雀，麦壠纵牛羊。\n投老须微禄，持身阙寸长。\n洗心闻吉语，时事信难量。",
        "dynasty": "宋",
        "collection_info": null
    },
    {
        "title": "别叔父昆山丞",
        "author": "陈师道",
        "content": "父子兼知己，扶携共白头。\n又为千里别，未使寸心休。\n鸟雀空庭晓，风霜落木秋。\n近亲零落尽，更觉别离愁。",
        "dynasty": "宋",
        "collection_info": null
    },
    {
        "title": "从寇生求茶库纸",
        "author": "陈师道",
        "content": "南朝官纸女儿肤，玉版云英比不如。\n乞与此翁元不称，他年留待大苏书。",
        "dynasty": "宋",
        "collection_info": null
    },
    {
        "title": "黄楼",
        "author": "陈师道",
        "content": "楼上当当彻夜声，与人何事有枯荣。\n已传纸贵咸阳市，更恐书留后世名。",
        "dynasty": "宋",
        "collection_info": null
    },
    {
        "title": "酬颜生惠茶库纸",
        "author": "陈师道",
        "content": "破卵剥膜肌理滑，削玉作版光气熏。\n老子尚堪哦七字，阿买颇能书八分。",
        "dynasty": "宋",
        "collection_info": null
    },
    {
        "title": "黄楼",
        "author": "陈师道",
        "content": "楼以风流胜，情缘贵贱移。\n屏亡老毕篆，市发大苏碑。\n更觉江山好，难忘父老思。\n只应千载后，览古胜当时。",
        "dynasty": "宋",
        "collection_info": null
    },
    {
        "title": "答黄充",
        "author": "陈师道",
        "content": "我无置锥君立壁，舂黍作麋甘胜蜜。\n绨袍不受故人意，药饵肯为儿辈屈。\n割白鹭股何足难，食卢鷀肉未为失。\n暮年五斗得千里，有愧寒檐背朝日。",
        "dynasty": "宋",
        "collection_info": null
    },
    {
        "title": "寒夜",
        "author": "陈师道",
        "content": "闭户风将雨，通宵浪打头。\n若为中夕听，復作别时愁。\n宿雁鸣渔火，村舂急暗投。\n不应田二顷，能使寸心休。",
        "dynasty": "宋",
        "collection_info": null
    },
    {
        "title": "赠周秀才二首  其一",
        "author": "陈师道",
        "content": "与君世好自比邻，丰悴相从久更亲。\n急棹小舟来取别，固知风味似前人。",
        "dynasty": "宋",
        "collection_info": null
    },
    {
        "title": "赠周秀才二首  其二",
        "author": "陈师道",
        "content": "早逢异人得异术，究考咎休出顷刻。\n相逢拍手问由来，怪我今年有阴德。",
        "dynasty": "宋",
        "collection_info": null
    },
    {
        "title": "五子相送至湖陵",
        "author": "陈师道",
        "content": "中年患别多作别，早日讳穷常得穷。\n勿云一水四十里，衣冠塞郭何人同。\n周生子病辍身出，刘子远来今几日。\n石家仲叔好少年，颇能厌俗从吾律。\n魏君不独相从早，自君之来吾却扫。\n岁月磨人孰能久，反覆看渠难得好。\n湖陵古城风日寒，情义乃知生别难。\n高怀已为故人尽，交道应留后代看。",
        "dynasty": "宋",
        "collection_info": null
    },
    {
        "title": "湖陵与刘生别",
        "author": "陈师道",
        "content": "触寒历险来特特，愧无以当欣有得。\n向来忧患不相舍，知子用心坚铁石。\n人畏有心事无难，此语虽鄙理则然。\n君今意在翰墨间，他日人争让一先。",
        "dynasty": "宋",
        "collection_info": null
    },
    {
        "title": "寄滕县李奉议",
        "author": "陈师道",
        "content": "滕大夫伯阳父孙，烹小鲜治大国原。\n一得何用五千言，弛灾决狱人不冤。\n盛气走讼畏讨论，终岁敛吏不到门。\n子弟无頼皆西奔，外吏畏惧过乃尊。\n踵门父老如云屯，拊髀跳踉走儿孙。\n绛幡翠节歌呗喧，画盆戴顶烟如焚。\n绣褾綵轴箱帕繁，曲躬叉手前致言。\n畜眼未见耳不闻，暮年何以答此恩，请诵华严寿我君。",
        "dynasty": "宋",
        "collection_info": null
    },
    {
        "title": "住雁",
        "author": "陈师道",
        "content": "断岸通横水，枯荷着早霜。\n一陂堪度岁，数雁不成行。\n市远无缯缴，年丰足稻粱。\n中原有佳气，不必到衡阳。",
        "dynasty": "宋",
        "collection_info": null
    },
    {
        "title": "寓目",
        "author": "陈师道",
        "content": "曲曲河回復，青青草接连。\n去帆风力满，来雁一声先。\n野旷低归鸟，江平进晚牵。\n望乡从此始，留眼未须穿。",
        "dynasty": "宋",
        "collection_info": null
    },
    {
        "title": "野望",
        "author": "陈师道",
        "content": "霜叶红于染，吹花落更馨。\n平江行诘曲，小径夹葱青。\n度鸟开愁眼，遥山入画屏。\n畏人惟可饮，从俗却须醒。",
        "dynasty": "宋",
        "collection_info": null
    },
    {
        "title": "寄单州吕侍讲",
        "author": "陈师道",
        "content": "往时三吕共修途，拟上青云近玉除。\n中道勒回奔电足，今年还直迩英庐。\n纵谈尚记华严夜，枉道难随刺史车。\n遣兴宽为七字语，寻人聊代一行书。",
        "dynasty": "宋",
        "collection_info": null
    },
    {
        "title": "寄沛县姜承议",
        "author": "陈师道",
        "content": "平生鲁国老先生，晚见诸郎识老成。\n怪有武功蒙宠锡，果缘阴德贯神明。\n金池已作归田计，玉版方书济物情。\n百里饥寒独颜阖，忍令一物不敷荣。",
        "dynasty": "宋",
        "collection_info": null
    },
    {
        "title": "寄兖州张龙图文潜二首  其一",
        "author": "陈师道",
        "content": "去国遭前政，还家未白头。\n百年当晚遇，一辱独先收。\n齿脱空余舌，颜衰早着秋。\n三为郡文学，大胜邓元侯。",
        "dynasty": "宋",
        "collection_info": null
    },
    {
        "title": "寄兖州张龙图文潜二首  其二",
        "author": "陈师道",
        "content": "剩喜开三面，旋闻乞一州。\n力难随鸟翼，行復立螭头。\n今日骐驎阁，当年鹦鹉洲。\n寄书愁不达，书达得无愁。",
        "dynasty": "宋",
        "collection_info": null
    },
    {
        "title": "晚立",
        "author": "陈师道",
        "content": "遶舍苔衣积，倚墙梨颊红。\n地平宜落日，野旷自多风。\n禹迹千年后，家山一顾中。\n未休嗤土偶，已復逐飘蓬。",
        "dynasty": "宋",
        "collection_info": null
    },
    {
        "title": "寒夜",
        "author": "陈师道",
        "content": "一夜风澎浪，中宵月脱云。\n到窗资少睡，远响倦多闻。\n星火远相乱，江山气不分。\n早鸡先得便，断雁屡鸣羣。",
        "dynasty": "宋",
        "collection_info": null
    },
    {
        "title": "雁二首  其一",
        "author": "陈师道",
        "content": "来往违寒暑，飞鸣在稻粱。\n未知溟海大，不肯过衡阳。",
        "dynasty": "宋",
        "collection_info": null
    },
    {
        "title": "雁二首  其二",
        "author": "陈师道",
        "content": "截水无留影，哀空有断羣。\n翅开先作字，行断不成文。",
        "dynasty": "宋",
        "collection_info": null
    },
    {
        "title": "山口",
        "author": "陈师道",
        "content": "重雾真成雨，疏帘不隔风。\n青林拥红树，家鹜杂宾鸿。\n渔屋浑环水，晴湖半落东。\n往来成一老，犹在半涂中。",
        "dynasty": "宋",
        "collection_info": null
    },
    {
        "title": "晚泊",
        "author": "陈师道",
        "content": "清切临风笛，深明隔水灯。\n堆场穿鸟雀，暗溜入沟塍。\n年使扶行老，船催趁渡僧。\n兹游恐未已，着句续先曾。",
        "dynasty": "宋",
        "collection_info": null
    },
    {
        "title": "夜雨",
        "author": "陈师道",
        "content": "十月天犹雨，三更月失明。\n溟蒙才洒润，点滴不成声。\n闢户风烟入，投林鸟雀轻。\n旅怀终易感，倏起别离情。",
        "dynasty": "宋",
        "collection_info": null
    },
    {
        "title": "宿合清口",
        "author": "陈师道",
        "content": "风叶初疑雨，晴窗误作明。\n穿林出去鸟，举棹有来声。\n深渚鱼犹得，寒沙雁自惊。\n卧家还就道，自计岂苍生。",
        "dynasty": "宋",
        "collection_info": null
    },
    {
        "title": "宿泊口",
        "author": "陈师道",
        "content": "弱柳经寒色，悬流尽夜声。\n更长疑睡少，霜落怯寒生。\n急急占星度，摇摇苦舫倾。\n风涛兼盗贼，恩重觉身轻。",
        "dynasty": "宋",
        "collection_info": null
    },
    {
        "title": "野望",
        "author": "陈师道",
        "content": "山开两岸柳，水遶数家村。\n地势倾崖口，风涛嚙石根。\n平林霜着色，沙岸水留痕。\n剩寄还乡泣，难招去国魂。",
        "dynasty": "宋",
        "collection_info": null
    },
    {
        "title": "宿柴城",
        "author": "陈师道",
        "content": "卧埋尘叶走风烟，齿豁头童不记年。\n起倒不供聊应俗，高低莫可只随缘。\n冬冬远鼓三行夜，隠隠平湖四接天。\n枕底涛波蓬上雨，故将羁老到愁边。",
        "dynasty": "宋",
        "collection_info": null
    },
    {
        "title": "颜市阻风二首  其一",
        "author": "陈师道",
        "content": "水到西流阔，风从北极来。\n声驱峡口坼，力拔岭根摧。\n突兀重重浪，轰豗处处雷。\n顺流看过舫，更着快帆催。",
        "dynasty": "宋",
        "collection_info": null
    },
    {
        "title": "颜市阻风二首  其二",
        "author": "陈师道",
        "content": "万古梁山泊，今年未掾船。\n阻风兼着雪，费日亦忘年。\n世事元相忤，衰怀忍自煎。\n晚来声更恶，始觉畏途边。",
        "dynasty": "宋",
        "collection_info": null
    },
    {
        "title": "晚坐",
        "author": "陈师道",
        "content": "柳弱留春色，梅寒让雪花。\n溪明数积石，月过恋平沙。\n病减还憎药，年侵却累家。\n后归栖未定，不但只昏鸦。",
        "dynasty": "宋",
        "collection_info": null
    },
    {
        "title": "寒夜",
        "author": "陈师道",
        "content": "留滞常思动，艰虞却悔来。\n寒灯挑不燄，残火拨成灰。\n冻水滴还歇，风帘掩復开。\n孰知文有忌，情至自生哀。",
        "dynasty": "宋",
        "collection_info": null
    },
    {
        "title": "绝句",
        "author": "陈师道",
        "content": "云海冥冥日向西，春风欲动意犹微。\n无端一棹归舟疾，惊起鸳鸯相背飞。",
        "dynasty": "宋",
        "collection_info": null
    },
    {
        "title": "礼武台坐化僧",
        "author": "陈师道",
        "content": "至人本无心，起灭因众缘。\n化尽悲愿在，留形此台颠。\n闻名与致敬，获福皆无前。\n千年一钵水，宿疾几人痊。\n骁雄兖州军，马步余数千。\n一呼可摧山，四合如垂天。\n老幼十八村，顷刻理无全。\n哀鸣寄香火，毁塔投其塼。\n盛怒忽惊奔，如有所见然。\n等观同一子，岂特此所怜。\n我来已再见，童稚亦虔虔。\n发火触暗室，青灯已娟妍。\n始读壁间碑，妙力隠不传。\n颇恨语未工，安得笔如椽。\n归路云月黑，涛波隔长川。\n溪翁停舟待，相唤声相连。\n解缆风泊岸，中流水入船。\n欹侧脚不停，竟脱蛟鱼涎。\n兴坏如有待，适当使君贤。\n定能选妙士，拂尘起熏烟。\n昔承灵山嘱，早契少林禅。\n丐我一片石，併刻维摩篇。",
        "dynasty": "宋",
        "collection_info": null
    },
    {
        "title": "晚兴",
        "author": "陈师道",
        "content": "去国犹能别，逢人始欲愁。\n不干遮极目，自是怯回头。\n布网收渔槮，连筒下钓鈎。\n谁初教鲜食，泽竭未能休。",
        "dynasty": "宋",
        "collection_info": null
    },
    {
        "title": "宿齐河",
        "author": "陈师道",
        "content": "烛暗人初寂，寒生夜向深。\n潜鱼聚沙窟，坠鸟滑霜林。\n稍作他方计，初回万里心。\n还家只有梦，更着晓寒侵。",
        "dynasty": "宋",
        "collection_info": null
    },
    {
        "title": "别刘郎",
        "author": "陈师道",
        "content": "一别已六载，相逢有余哀。\n公私两多事，灾病百相催。\n无酒与君别，有怀向谁开。\n深知百里远，肯为老夫来。",
        "dynasty": "宋",
        "collection_info": null
    },
    {
        "title": "赵岩",
        "author": "陈师道",
        "content": "一市万人聚，四衝千里遥。\n胡然不作邑，兼自可成桥。\n羣盗去无迹，诸家压不骄。\n由来天下事，浮议易倾摇。",
        "dynasty": "宋",
        "collection_info": null
    },
    {
        "title": "鸡笼镇",
        "author": "陈师道",
        "content": "河市新经集，鸡笼旧得名。\n初闻北人语，意作故乡声。\n客久艰难极，情忘去就轻。\n空虚仍废忘，何以慰诸生。",
        "dynasty": "宋",
        "collection_info": null
    },
    {
        "title": "东阿",
        "author": "陈师道",
        "content": "恸哭东阿县，伤心莫与论。\n却思当痛日，敢望此身存。\n举目人将母，回头影弔魂。\n更堪悲手足，孤稚满船门。",
        "dynasty": "宋",
        "collection_info": null
    },
    {
        "title": "甲亭",
        "author": "陈师道",
        "content": "峻壁亭临水，横陂树彻山。\n两河惟甲氏，数柏共苍颜。\n随意游成适，回舟月与还。\n早知乘下泽，不再结青纶。",
        "dynasty": "宋",
        "collection_info": null
    },
    {
        "title": "游鹊山院",
        "author": "陈师道",
        "content": "积石横成岭，行杨密映门。\n人声隠林杪，僧舍遶云根。\n顿摄尘缘尽，方知象教尊。\n只应羊叔子，名字与山存。",
        "dynasty": "宋",
        "collection_info": null
    },
    {
        "title": "登鹊山",
        "author": "陈师道",
        "content": "小试登山脚，今年不用扶。\n微微交济泺，历历数青徐。\n朴俗犹虞力，安流尚禹谟。\n终年聊一快，吾病失医卢。",
        "dynasty": "宋",
        "collection_info": null
    },
    {
        "title": "梁山泊",
        "author": "陈师道",
        "content": "积阴风易作，隆寒声益急。\n百为定有数，一动必三日。\n奔隤水势壮，犦胅波头立。\n前行后浪促，突起旁抶射。\n奔腾万骑来，倏忽一箭疾。\n摧残蒲苇尽，簸荡鱼龙泣。\n私忧地轴脱，已分梁山没。\n向来万斛重，不作一叶直。\n舟行两水间，触夺声蟋蟀。\n路转帆举落，舟排冰迭积。\n经事长一智，中人所知识。\n千金不垂堂，岂復待一失。\n穷途得伟观，老气犹少色。\n事定未得忘，嗟来庶可及。",
        "dynasty": "宋",
        "collection_info": null
    },
    {
        "title": "除官",
        "author": "陈师道",
        "content": "扶老趋严召，徐行及圣时。\n端能几字正，敢恨十年迟。\n肯着金根谬，宁辞乳媪讥。\n向来忧畏断，不尽鹿门期。",
        "dynasty": "宋",
        "collection_info": null
    },
    {
        "title": "酬王立之二首  其一",
        "author": "陈师道",
        "content": "顿有亭前玉色梅，情知不肯破寒开。\n似怜憔悴两公客，独倚东风遣信来。",
        "dynasty": "宋",
        "collection_info": null
    },
    {
        "title": "酬王立之二首  其二",
        "author": "陈师道",
        "content": "重梅双杏巧相将，不为游人只自芳。\n应怪诗翁非老手，相逢不作旧时香。",
        "dynasty": "宋",
        "collection_info": null
    },
    {
        "title": "钦圣宪肃皇后挽词二首  其一",
        "author": "陈师道",
        "content": "二妃端协帝，三后共兴周。\n决策天同力，收功语不流。\n权宜从杀礼，末命尚深忧。\n鬰鬰佳城闭，终天配寿丘。",
        "dynasty": "宋",
        "collection_info": null
    },
    {
        "title": "钦圣宪肃皇后挽词二首  其二",
        "author": "陈师道",
        "content": "復辟先元约，长年损积忧。\n春移柏城仗，仙去帝乡游。\n德并涂莘敏，功临马邓优。\n千秋修故事，车马戒如流。",
        "dynasty": "宋",
        "collection_info": null
    },
    {
        "title": "钦慈皇后挽词二首  其一",
        "author": "陈师道",
        "content": "二祧从孝祀，五典载虞嫔。\n显号追先志，阴功见后人。\n承颜亲不待，罔极痛如新。\n未有如椽笔，光容可得陈。",
        "dynasty": "宋",
        "collection_info": null
    },
    {
        "title": "钦慈皇后挽词二首  其二",
        "author": "陈师道",
        "content": "灵岳占佳气，琳宫閟宝衣。\n应祈符圣历，锡号焕皇扉。\n日月尧同数，讴歌启与归。\n伤心五云去，不见六龙飞。",
        "dynasty": "宋",
        "collection_info": null
    },
    {
        "title": "大行皇太后挽词二首  其一",
        "author": "陈师道",
        "content": "德名三后并，母道两朝尊。\n勇决高千古，危疑定一言。\n先期还政事，隆礼改山园。\n哀挽西郊道，云愁昼亦昏。",
        "dynasty": "宋",
        "collection_info": null
    },
    {
        "title": "大行皇太后挽词二首  其二",
        "author": "陈师道",
        "content": "扶日行黄道，乘云上紫微。\n忧劳形末命，恭俭见陈衣。\n布德刑开网，和戎戢武威。\n要知怀惠处，行路涕交挥。",
        "dynasty": "宋",
        "collection_info": null
    },
    {
        "title": "追尊皇太后挽词二首  其一",
        "author": "陈师道",
        "content": "彤管书阴教，黄图载德容。\n汉宫元梦日，代邸近乘龙。\n乔岳已遗服，青门启故封。\n从今祠百世，清庙配商宗。",
        "dynasty": "宋",
        "collection_info": null
    },
    {
        "title": "追尊皇太后挽词二首  其二",
        "author": "陈师道",
        "content": "典册尊徽号，钦崇焕德名。\n终身闻舜慕，历月见尧生。\n兵卫严天仗，车舆转帝城。\n故奁脂泽在，哀感倍皇情。",
        "dynasty": "宋",
        "collection_info": null
    },
    {
        "title": "王察院挽词二首  其一",
        "author": "陈师道",
        "content": "施报终何在，穷通共一空。\n两言成益友，百代仰高风。\n终始无遗恨，恩荣託至公。\n不应埋直气，会见吐长虹。",
        "dynasty": "宋",
        "collection_info": null
    },
    {
        "title": "王察院挽词二首  其二",
        "author": "陈师道",
        "content": "良贵官何与，长年死不亡。\n身须御魑魅，气已慑豺狼。\n不尽胸中藴，犹堪地下郎。\n岂惟吾道庆，编简亦辉光。",
        "dynasty": "宋",
        "collection_info": null
    },
    {
        "title": "和吴子副知海斋",
        "author": "陈师道",
        "content": "法筵应供頼三车，堆案抽身辍算沙。\n破暑好风开乐国，脱尘新句散余霞。\n僧奁手汗空留迹，佛几堆红拂委花。\n客舍黄粱未应熟，且容秋蝶梦南华。",
        "dynasty": "宋",
        "collection_info": null
    },
    {
        "title": "舅氏新斋",
        "author": "陈师道",
        "content": "堂因竹柏有，花与岁时阑。\n欲作终年计，长留别眼看。\n色侵杯酒重，子孰落声干。\n只有林园主，相期耐岁寒。",
        "dynasty": "宋",
        "collection_info": null
    },
    {
        "title": "答王立之",
        "author": "陈师道",
        "content": "每逢无可语，暂阻即相求。\n解卷初增气，开怀得写忧。\n昏烟宜带雨，风树更添秋。\n绝唱犹多和，先衰怯后酬。",
        "dynasty": "宋",
        "collection_info": null
    },
    {
        "title": "送欧阳叔弼知蔡州",
        "author": "陈师道",
        "content": "颍阴为别悔匆匆，十载相望信不通。\n晚遇圣朝收放逸，旋遭官禁限西东。\n又为太守专淮石，剩喜郎君类若翁。\n梅柳作新诗兴动，可令千里不同风。",
        "dynasty": "宋",
        "collection_info": null
    },
    {
        "title": "送晁尧民守徐",
        "author": "陈师道",
        "content": "中年为别不堪忧，束髮登门到白头。\n南省望郎仍国士，东方千骑更吾州。\n彭翁老寿终遗骨，燕子飞来只故楼。\n知己难逢身易老，烦公置醴我归休。",
        "dynasty": "宋",
        "collection_info": null
    },
    {
        "title": "赠吴氏兄弟三首  其一",
        "author": "陈师道",
        "content": "一长未可众人师，万里元随八马蹄。\n不解征西说子弟，却怜野鹜厌家鸡。",
        "dynasty": "宋",
        "collection_info": null
    },
    {
        "title": "赠吴氏兄弟三首  其二",
        "author": "陈师道",
        "content": "才随年尽不重奇，每愧诸郎索近诗。\n旋作七言供一笑，自痴那得使人痴。",
        "dynasty": "宋",
        "collection_info": null
    },
    {
        "title": "赠吴氏兄弟三首  其三",
        "author": "陈师道",
        "content": "得失媸妍只自知，略容千载有心期。\n恨君不识金华伯，何处如今更有诗。",
        "dynasty": "宋",
        "collection_info": null
    },
    {
        "title": "上晁主客",
        "author": "陈师道",
        "content": "两疏父子共含香，不独家荣国有光。\n剩欲展怀因问疾，孰知相对只衔觞。\n年侵身要兼人健，节近花须满意黄。\n从此竹林须小阮，只今未可弃山王。",
        "dynasty": "宋",
        "collection_info": null
    },
    {
        "title": "和鲜于大受崇先观饯别曾元中",
        "author": "陈师道",
        "content": "此别未为远，两都东西州。\n情亲有乖隔，江湖成阻修。\n脱尘度翠密，徐行当寻幽。\n各有惜别怀，共此一日留。\n意合岂待约，酒尽不更求。\n阙词固未可，忍手亦何犹。\n坐有黄冠师，未解逍遥游。\n兴来我与共，醉罢君当休。\n僧房火可亲，此乐行且谋。\n万事自纠纷，高怀元一丘。",
        "dynasty": "宋",
        "collection_info": null
    },
    {
        "title": "和过田承君",
        "author": "陈师道",
        "content": "寺古专宜僻，居深自作幽。\n兴来宁惮远，句苦不缘愁。\n逸气无前足，虚怀不繫舟。\n逢人难晤语，冒雨亦相求。",
        "dynasty": "宋",
        "collection_info": null
    },
    {
        "title": "赠石先生",
        "author": "陈师道",
        "content": "多方作计老如期，百疾交攻遽得衰。\n晚有胜缘逢异士，生须快意阙前知。\n迫人鬓颔纷纷白，临事回迂种种迟。\n分我刀圭容不死，他年鹤驭得追随。",
        "dynasty": "宋",
        "collection_info": null
    },
    {
        "title": "送晁无咎出守蒲中",
        "author": "陈师道",
        "content": "一麾出守自多奇，四十专城古亦稀。\n解榻坐谈无我辈，铺筵踏舞欠崔徽。\n的桃作剧聊同俗，遇事当前莫后几。\n圣世急才常患少，栈羊酾酒待公归。",
        "dynasty": "宋",
        "collection_info": null
    },
    {
        "title": "送王定国通判河南",
        "author": "陈师道",
        "content": "孤身十载客都城，白社双林讳姓名。\n授馆不为他日计，解衣真出故人情。\n翘材必定延枚叟，宣室终须记贾生。\n万里归来髮如漆，了知句画更新清。",
        "dynasty": "宋",
        "collection_info": null
    },
    {
        "title": "寄子开",
        "author": "陈师道",
        "content": "致君意气日方中，许国精诚月贯虹。\n一代英豪出门第，当时毁誉岂穷通。\n风流身致羲黄上，日夜心随汴洛东。\n从使少年轻我辈，只留颜面对吾公。",
        "dynasty": "宋",
        "collection_info": null
    },
    {
        "title": "题王平甫帖",
        "author": "陈师道",
        "content": "早闻英气擅家声，晚得诸郎识老成。\n可恨治朝无此老，却嫌晚进不同生。\n足知落笔千言疾，尚想挥毫一坐倾。\n未信哲人穷五字，二难还復以诗鸣。",
        "dynasty": "宋",
        "collection_info": null
    },
    {
        "title": "和李文叔退朝",
        "author": "陈师道",
        "content": "朝流骇汗蒸双猊，风卷屯云散万蹄。\n任使轻衫污娇色，可令纤手洗春泥。",
        "dynasty": "宋",
        "collection_info": null
    },
    {
        "title": "和谢公定雨行逢卖花",
        "author": "陈师道",
        "content": "逢花驻马尚多情，天不违人旋作晴。\n不使近诗增纸价，得知春入凤凰城。",
        "dynasty": "宋",
        "collection_info": null
    },
    {
        "title": "谢王立之送花",
        "author": "陈师道",
        "content": "过雨生泥风作尘，马蹄声裏度芳辰。\n城南居士风流在，时送名花与报春。",
        "dynasty": "宋",
        "collection_info": null
    },
    {
        "title": "和参寥明发见邻家花二首  其一",
        "author": "陈师道",
        "content": "短墙春色过邻家，行不逢人只见花。\n新绿葱葱红蔌蔌，却成粧面映青纱。",
        "dynasty": "宋",
        "collection_info": null
    },
    {
        "title": "和参寥明发见邻家花二首  其二",
        "author": "陈师道",
        "content": "满城桃李一番新，深院繁枝别得春。\n从此诗翁有新语，不须红湿少城闉。",
        "dynasty": "宋",
        "collection_info": null
    },
    {
        "title": "和张奉议赠舅氏庞大夫",
        "author": "陈师道",
        "content": "朝下公门不曳裾，身宽心远等林居。\n传家声烈三公后，贮腹平生万卷余。\n藤架倚春听语鸟，石池迎日数游鱼。\n人言酷似牢之舅，未有新诗锦不如。",
        "dynasty": "宋",
        "collection_info": null
    },
    {
        "title": "和舅氏公退言怀",
        "author": "陈师道",
        "content": "追陪强韵愧难过，应接前闻觉未多。\n盛礼每虚摩诘席，旧词犹可雪儿歌。\n手开新径延徐步，眼趁高梧上碧萝。\n风雨入怀泥满眼，时须好语涤烦痾。",
        "dynasty": "宋",
        "collection_info": null
    },
    {
        "title": "和谢公定观秘阁文与可枯木",
        "author": "陈师道",
        "content": "斯人不復有，累世或可期。\n每于丹青裏，一见如平时。\n坏障尘得入，惨澹令人悲。\n墨色落欲尽，严颜终不移。\n朽老莫使年，石心乌铜皮。\n念此犹少作，未尽冰霰姿。\n北枝把异鹊，意定了不疑。\n惜哉不得语，胸次几兴衰。\n一为要贵役，可復辞画师。\n隠奥虽可惜，涂抹復见遗。\n谢侯名家子，感慨形苦词。\n岂惟语画工，劲特颇似之。\n何当补谏列，一吐胸中奇。",
        "dynasty": "宋",
        "collection_info": null
    },
    {
        "title": "题画李白真",
        "author": "陈师道",
        "content": "君不见浣花老翁醉骑馿，熊儿捉辔骥子扶。\n金华仙伯哦七字，好事不復千金模。\n青莲居士亦其亚，斗酒百篇天所借。\n英姿秀骨尚可似，逸气高怀那得画。\n周郎韵胜笔有神，解衣磅礴未必真。\n一朝写此英妙质，似悔只识如花人。\n醉色欲尽玉色起，分明尚带金井水。\n乌纱白纻真天人，不用更着山岩裏。\n平生潦倒饱丘园，禁省不识将军尊。\n袖手犹怀脱靴气，岂是从来骨相屯。\n仰视云空鸿鹄举，眼前纷纷那得顾。\n是非荣辱不到处，只恐朝来有新句。\n勿言身后不要名，尚得吴侯费百金。\n江西胜士与长吟，后来不忧身陆沉。",
        "dynasty": "宋",
        "collection_info": null
    },
    {
        "title": "题明发高轩过图",
        "author": "陈师道",
        "content": "滕王蛱蝶江都马，一纸千金不当价。\n异才天纵非力能，画工不是甘为下。\n今代风流数大年，含毫落笔开山川。\n忽忘朽老压尘底，却怪鳬鸿堕目前。\n尔来八二復秀出，万里河山才咫尺。\n眼边安得有突兀，復似天地初开闢。\n明窗写出高轩过，便逐愈湜闻吟哦。\n晚知书画真有益，却悔岁月来无多。\n官禁修严断过访，时于僻寺逢税鞅。\n秀润如行琮璧间，清明似引星辰上。\n忧悲愉怢百不平，河擘太华东南倾。\n平生秀句寰区满，拾掇余弃成丹青。\n平湖远岭开精神，斗觉文字生清新。\n未许二豪今角立，要知旁有卫夫人。",
        "dynasty": "宋",
        "collection_info": null
    },
    {
        "title": "寄徐吉父学士",
        "author": "陈师道",
        "content": "卧龙山上摘黄花，曾共西风醉帽斜。\n当日已应天下乐，无人传入画图夸。\n低头强笑今何似，多病难堪懒自嗟。\n闻道承明方厌直，几时来伴访山家。",
        "dynasty": "宋",
        "collection_info": null
    },
    {
        "title": "和南丰先生西游之作",
        "author": "陈师道",
        "content": "孤云秀壁共崔嵬，倚壁看云足懒回。\n睡眼剩潮寒绿洗，醉头强为好峰抬。\n山僧煮茗留宽坐，寺板题名卜再来。\n有愧野人能自在，尘樊束缚久低徊。",
        "dynasty": "宋",
        "collection_info": null
    },
    {
        "title": "和南丰先生出山之作",
        "author": "陈师道",
        "content": "侧径篮舁两眼明，出山犹带骨毛清。\n白云笑我还多事，流水随人合有情。\n不及鸟飞浑自在，羡他僧住便平生。\n未能与世全无意，起为苍生试一鸣。",
        "dynasty": "宋",
        "collection_info": null
    },
    {
        "title": "和张次道再游翠岩之作",
        "author": "陈师道",
        "content": "去岁寻山有旧题，重来似与故人期。\n回峦俯仰如迎客，流水喧鸣拟索诗。\n岭路依危通鸟过，吾身趁健白云随。\n自怜久快屠门嚼，欲往安能久茹芝。",
        "dynasty": "宋",
        "collection_info": null
    },
    {
        "title": "初到锦城",
        "author": "陈师道",
        "content": "溪遶层峦路遶溪，飞梁相接挂晴霓。\n山川王气今何有，岩谷灵踪昔未跻。\n十里松篁参羽仗，半天楼阁倚云梯。\n胜游欲尽无穷目，未到桃源客已迷。",
        "dynasty": "宋",
        "collection_info": null
    },
    {
        "title": "何復教授以事待理",
        "author": "陈师道",
        "content": "负俗宁能累哲人，昔贤由此致功名。\n骥收盐坂车前足，琴得焦桐爨下声。\n三献荆山时未识，一鸣齐鸟众方惊。\n传闻下诏搜遗逸，劝讲方思用老成。",
        "dynasty": "宋",
        "collection_info": null
    },
    {
        "title": "和富中容朝散雨中感怀",
        "author": "陈师道",
        "content": "节物惊心懒復嗟，罇中酒尽復谁赊。\n风撩雨脚俄成阵，雪阁云头欲结花。\n万里可堪长作客，一年将尽未还家。\n自怜落落终难合，白首诗书谩五车。",
        "dynasty": "宋",
        "collection_info": null
    },
    {
        "title": "谢赟阇梨见访",
        "author": "陈师道",
        "content": "好在谈经老上人，衝风踏雪到江滨。\n百篇出箧自新得，一钵随身依旧贫。\n终岁杜门逃俗士，为师设榻对修筠。\n蒲团藜杖焚香坐，此意此时无点尘。",
        "dynasty": "宋",
        "collection_info": null
    },
    {
        "title": "和蒲左丞有美座上观雪二首  其一",
        "author": "陈师道",
        "content": "高牙大纛晓登山，卷帐飞觞不避寒。\n十二玉楼横閤道，三千银甲壮师干。\n封条已验遗蝗化，平陇宁虞宿麦干。\n预喜丰年惟太守，旋追宾从促杯盘。",
        "dynasty": "宋",
        "collection_info": null
    },
    {
        "title": "和蒲左丞有美座上观雪二首  其二",
        "author": "陈师道",
        "content": "破晓初惊失旧山，瑶台化出坐中寒。\n江心冻合愁蛟蜃，匣裏冰生吼镆干。\n门闭洛阳人迹绝，指穿东郭履痕干。\n凤池不比梁园客，咳唾珠玑落玉盘。",
        "dynasty": "宋",
        "collection_info": null
    },
    {
        "title": "和秦太虚湖上野步",
        "author": "陈师道",
        "content": "晓风疏日乍相亲，黯黯轻寒拂拂春。\n触目渐随红蕊乱，经年不见绿条新。\n宁论白黑人间世，懒復雌黄纸上尘。\n十里松阴穷野步，暂时留得自由身。",
        "dynasty": "宋",
        "collection_info": null
    },
    {
        "title": "和沈世卿推官见寄",
        "author": "陈师道",
        "content": "倦看世态久低徊，且置穷通近酒杯。\n未忍一身闲处着，暂容双眼醉时开。\n为呼阿武扶头起，拟与山翁倒载回。\n好在东篱旧时菊，无心准拟白衣来。",
        "dynasty": "宋",
        "collection_info": null
    },
    {
        "title": "和刘元乐月夜寄贾耘老",
        "author": "陈师道",
        "content": "胡床欲上庾公楼，那復周南叹滞留。\n皓魄光连鲛室午，疏星冷浸洞庭秋。\n锦袍有兴思姑熟，桃楫无心问莫愁。\n唤取长江来入社，不劳牛渚问行舟。",
        "dynasty": "宋",
        "collection_info": null
    },
    {
        "title": "酬吕明父学士",
        "author": "陈师道",
        "content": "当日功名指顾收，一言悟主过千秋。\n去登霄汉如平地，归到云山尚黑头。\n解组行参莲社客，挥金坐揖醉乡侯。\n谢公不为苍生起，拥鼻重来可自由。",
        "dynasty": "宋",
        "collection_info": null
    },
    {
        "title": "送傅子正宣义",
        "author": "陈师道",
        "content": "渐渐乌竿五两轻，一帆秋色下江滨。\n请缨北阙非无意，捧檄南州且为亲。\n神骥解缰天上足，风鹏摇翮日边身。\n归途瞇眼尘沙恶，想梦西湖十里春。",
        "dynasty": "宋",
        "collection_info": null
    },
    {
        "title": "和元乐销暑楼晓望",
        "author": "陈师道",
        "content": "遶郭溪山接四邻，身轻步蹑一梯云。\n图南羽翮抟空见，倚北光芒入夜分。\n芜没池台余故事，风流人物想前闻。\n翛然便欲移招隠，猿鹤还应怨旧羣。",
        "dynasty": "宋",
        "collection_info": null
    },
    {
        "title": "和寄朱文中",
        "author": "陈师道",
        "content": "仰高当日诵成规，想见风流盛一时。\n鲁国故知臧有后，孔庭早见鲤能诗。\n侵寻末路同倾盖，邂逅清谈为解颐。\n愿借湖山容膝地，为令松菊寄吾衰。",
        "dynasty": "宋",
        "collection_info": null
    },
    {
        "title": "和王明之见寄",
        "author": "陈师道",
        "content": "末路相逢首重回，紫芝眉宇向人开。\n老来惟有风情在，事去空怜岁月催。\n憔悴不堪临楚泽，栖迟无路上燕台。\n少陵肺病疏杯斝，想负花前载酒来。",
        "dynasty": "宋",
        "collection_info": null
    },
    {
        "title": "和酬施和叟宣德",
        "author": "陈师道",
        "content": "山阴倾盖两绸缪，十载重来鬓已秋。\n往事侵寻如昨日，故人牢落半沧洲。\n流离道路生涯拙，芜没田园岁计休。\n久要尚怜君子在，为言鸡黍亦迟留。",
        "dynasty": "宋",
        "collection_info": null
    },
    {
        "title": "吕吉父使君生日",
        "author": "陈师道",
        "content": "司漏凌晨报晓籤，曈曈赫日上重檐。\n良辰也应纯干策，吉梦先符太卜占。\n棣萼同时升紫禁，棠阴由此驻彤襜。\n一杯欲助邦人祷，愿借黄堂寿斝添。",
        "dynasty": "宋",
        "collection_info": null
    },
    {
        "title": "送泽之过维扬",
        "author": "陈师道",
        "content": "梦裏扬州十载间，青楼陈迹故依然。\n袍争烂锦催诗笔，雨溅明珠落酒船。\n顾我老无骑鹤兴，羡君行及看花天。\n囊中绣句归应满，不负韦郎五色笺。",
        "dynasty": "宋",
        "collection_info": null
    },
    {
        "title": "和和叟第课还自都下",
        "author": "陈师道",
        "content": "青云直上马如龙，来往泠然若御风。\n高步只应天咫尺，旧游宁寄浙西东。\n升沉道路从今异，邂逅比邻此日同。\n相见可堪怀抱冷，需君健语破樊笼。",
        "dynasty": "宋",
        "collection_info": null
    },
    {
        "title": "和和叟梅花",
        "author": "陈师道",
        "content": "百卉前头第一芳，低临粉水浸寒光。\n卷帘初认云犹冻，逆鼻浑疑雪亦香。\n鼎实自应终有待，天真不假更匀粧。\n江南望断无来使，且伴诗翁入醉乡。",
        "dynasty": "宋",
        "collection_info": null
    },
    {
        "title": "再到钱塘呈会宗伯益",
        "author": "陈师道",
        "content": "负笈重来感旧游，流年衰鬓两经秋。\n湖山依旧浑相识，风月愁人不自由。\n尚有故交重冷榻，可堪归梦到沧洲。\n谁怜壮志空凋落，百炼金为绕指柔。",
        "dynasty": "宋",
        "collection_info": null
    },
    {
        "title": "简杨安国",
        "author": "陈师道",
        "content": "侯门谁预识冯谖，岁晚宁知范叔寒。\n倾盖尚怜吾道在，立谈相信古人难。\n开怀磊落无城府，握手侵寻出肺肝。\n共许异时终此去，满冠尘土待君弹。",
        "dynasty": "宋",
        "collection_info": null
    },
    {
        "title": "简李伯益",
        "author": "陈师道",
        "content": "虀盐度岁每无余，垂橐东归口未糊。\n贫裏交游新断绝，老来光景半消除。\n时情视我门前雀，人好看君屋上乌。\n尚喜弊庐连蒋径，愿求佳句递髯奴。",
        "dynasty": "宋",
        "collection_info": null
    },
    {
        "title": "九日无酒书呈漕使韩伯修大夫",
        "author": "陈师道",
        "content": "老大悲伤节物催，酒肠枯涸壮心灰。\n惭无白水真人分，难置青州从事来。\n倦笔懒从都市出，醉眸刚为曲车回。\n黄花也似相欺得，坐对空樽不肯开。",
        "dynasty": "宋",
        "collection_info": null
    },
    {
        "title": "过杭留别曹无逸朝奉",
        "author": "陈师道",
        "content": "陈蕃解榻为留连，俯仰徒惊岁月迁。\n故意斯人奈风雨，多情于我独山川。\n可怜颜貌非前日，依旧穷愁似去年。\n后夜相思隔烟水，梦魂空寄过江船。",
        "dynasty": "宋",
        "collection_info": null
    },
    {
        "title": "五言贺雨出",
        "author": "陈师道",
        "content": "六月鄞江旱，焦劳刺史忧。\n戴星趋洞府，踏月叩龙湫。\n引咎青章设，为坛古法修。\n山川将尔徧，牲币岂吾留。\n帝意兹回眷，神聪俯应求。\n油云潜感召，灵雨忽滂流。\n急势朝翻幕，寒声暮咽沟。\n余波平浦屿，翠色蔽田畴。\n池阁消残暑，闾阎庆有秋。\n邦民无以谢，惟起载途讴。",
        "dynasty": "宋",
        "collection_info": null
    },
    {
        "title": "别威德寺",
        "author": "陈师道",
        "content": "三宿城隈寺，轻赍类老禅。\n暂来真偶尔，适去更翛然。\n笑别留春坞，行寻下濑船。\n此身犹断梗，飘泊且随缘。",
        "dynasty": "宋",
        "collection_info": null
    },
    {
        "title": "杂题",
        "author": "陈师道",
        "content": "春水涨湖田，先寻沪渎船。\n隔江争问主，入市不论钱。\n味得莼尤滑，香因豉更便。\n它年楝花落，追忆漫流涎。",
        "dynasty": "宋",
        "collection_info": null
    },
    {
        "title": "和董判官寺居作",
        "author": "陈师道",
        "content": "共作东州客，同栖古寺深。\n论交非有旧，不见解相寻。\n冷过清明节，悲生故国心。\n此身随所寄，未足问升沉。",
        "dynasty": "宋",
        "collection_info": null
    },
    {
        "title": "赠白阇梨",
        "author": "陈师道",
        "content": "瓶锡倦西东，归来一榻空。\n宗乘能自判，文学更兼通。\n讲彻夜堂月，定回枯树风。\n无从参浄社，回首倦飞蓬。",
        "dynasty": "宋",
        "collection_info": null
    },
    {
        "title": "舒御史太夫人挽辞",
        "author": "陈师道",
        "content": "回合江山秀，佳城去域中。\n佩环无晓日，苹藻自春风。\n断髮人何在，捐金事已空。\n遂移男子孝，更作直臣忠。",
        "dynasty": "宋",
        "collection_info": null
    },
    {
        "title": "和贾明叔秋晚见怀",
        "author": "陈师道",
        "content": "陋巷少行迹，故人车马稀。\n世情方汩没，吾道肯依违。\n万叶迎风脱，孤云带月归。\n独怜高义在，犹肯问柴扉。",
        "dynasty": "宋",
        "collection_info": null
    },
    {
        "title": "望夫石",
        "author": "陈师道",
        "content": "碛戍人何在，秋霜志不移。\n无言息妫怨，有泪舜娥悲。\n山静云盘髻，江空月印眉。\n谁将望远意，歌作送征诗。",
        "dynasty": "宋",
        "collection_info": null
    },
    {
        "title": "夏杪",
        "author": "陈师道",
        "content": "一室青芜长，终朝静不譁。\n圣贤开美酒，子母破新瓜。\n绿篠初翻箨，红蕖稍荐花。\n咄嗟功业晚，览照鬓初华。",
        "dynasty": "宋",
        "collection_info": null
    },
    {
        "title": "虞美人草",
        "author": "陈师道",
        "content": "幽草默通神，旧题虞美人。\n长言方度曲，应节若翻身。\n律吕声相召，云龙气自亲。\n无情犹感会，不独在君臣。",
        "dynasty": "宋",
        "collection_info": null
    },
    {
        "title": "沈道院有水墨壁画奇笔也惜其穷年无赏之者贾明叔请余同赋",
        "author": "陈师道",
        "content": "壁间水墨画，为尔拂尘埃。\n草树精神出，溪山气势回。\n路从沙觜断，人自渡头来。\n莫怪知音少，牙絃匣不开。",
        "dynasty": "宋",
        "collection_info": null
    },
    {
        "title": "同苏不疑避暑法惠寺",
        "author": "陈师道",
        "content": "酷暑不可处，相将寻昼凉。\n清谈荫广厦，甘寝就匡床。\n莲剥明珠滑，瓜浮绀玉香。\n因知北窗卧，自信出羲皇。",
        "dynasty": "宋",
        "collection_info": null
    },
    {
        "title": "和彦詹题远轩",
        "author": "陈师道",
        "content": "开窗得远意，兴出杳冥间。\n芳草日边路，片云天外山。\n好花和露斸，修竹夹藤删。\n每许南邻伴，时来一寄闲。",
        "dynasty": "宋",
        "collection_info": null
    },
    {
        "title": "读白乐天临水坐诗",
        "author": "陈师道",
        "content": "西方社裏收身早，白髮人中得计长。\n不作北门东掖客，更无闲事可思量。",
        "dynasty": "宋",
        "collection_info": null
    },
    {
        "title": "寄君玉",
        "author": "陈师道",
        "content": "不见紫霄翁，侵寻鬓已蓬。\n倦游乡域异，归梦夙宵同。\n爱酒贫应甚，吟诗老更工。\n清时公道在，未足叹途穷。",
        "dynasty": "宋",
        "collection_info": null
    },
    {
        "title": "简令由司理",
        "author": "陈师道",
        "content": "居连里巷室连甍，多谢能空凿壁生。\n幸有余光子何损，岂无邻好我先倾。\n已知涉世蘧蘧梦，但欲求田俋俋耕。\n贫病久甘从弃置，宁堪更类汝南评。",
        "dynasty": "宋",
        "collection_info": null
    },
    {
        "title": "立春致语口号",
        "author": "陈师道",
        "content": "霏微腊雪不霑尘，收拾阳和作早春。\n一坐尽倾归盛德，四时难得是佳辰。\n鬓边綵胜年年好，樽下歌声日日新。\n一笑难逢时易失，杯行到手莫辞频。",
        "dynasty": "宋",
        "collection_info": null
    },
    {
        "title": "上元致语口号",
        "author": "陈师道",
        "content": "欢声喜气塞康庄，妙舞清歌乐未央。\n此节定知随意好，今宵端復为人长。\n粧成粉白生春色，酒泻鹅黄射烛光。\n报答风光须一醉，从来千骑贵东方。",
        "dynasty": "宋",
        "collection_info": null
    },
    {
        "title": "宴黄提刑致语口号",
        "author": "陈师道",
        "content": "当年天下无双誉，此日朝中第一人。\n坐使黄流随指顾，即看丹阁画精神。\n天威行復朝三接，和气今如物再春。\n肯驻行轩慰离索，听歌举白莫辞频。",
        "dynasty": "宋",
        "collection_info": null
    },
    {
        "title": "兴龙节致语口号",
        "author": "陈师道",
        "content": "剑佩声来合玉除，骐驎烟上暗金铺。\n近臣先识天颜喜，九奏初知昼景舒。\n东海为田将几见，南山称寿已三呼。\n欲知帝力今多少，醉舞行歌塞道涂。",
        "dynasty": "宋",
        "collection_info": null
    },
    {
        "title": "对厅口号",
        "author": "陈师道",
        "content": "黄堂窈窕庆佳辰，密坐雍容合搢绅。\n广乐充庭如在梦，欢声着物似逢春。\n瞻天已祝无穷寿，尽醉为期莫计巡。\n平世难逢身易老，岭梅初破酒方醇。",
        "dynasty": "宋",
        "collection_info": null
    },
    {
        "title": "送张秀才兼简德麟",
        "author": "陈师道",
        "content": "长安千门憎热客，我独怜君来解热。\n呼儿具饭懒出口，藜羹不糁甘一啜。\n北州别驾玉刻麟，索书往见良可人。\n驿使别来无一字，知有此情谁与亲。",
        "dynasty": "宋",
        "collection_info": null
    },
    {
        "title": "寄子闵",
        "author": "陈师道",
        "content": "烟昏晚寒风发屋，行者抽篷离者哭。\n青衫白髮两相鲜，积雪朝阳眩双目。\n猛虎食子有分羹，洁鹭割股谋补肉。\n妻孥不用哭穷途，前府故人风义笃。",
        "dynasty": "宋",
        "collection_info": null
    },
    {
        "title": "赠黄氏子小德",
        "author": "陈师道",
        "content": "黄童三尺世无双，笔头滚滚悬秋江。\n不忧老子难为父，平生崛强今心降。\n我来喜共阿戎语，应敌纵横如急雨。\n生子还如孙仲谋，豚犬漫多何足数。\n黄家小儿名小德，眉如长林目如漆。\n只今数岁已动人，老人留眼看他日。\n笑君老蚌生明珠，自笑此物吾家无。\n君当置酒吾当贺，有儿传业更何须。",
        "dynasty": "宋",
        "collection_info": null
    },
    {
        "title": "次韵游花洞",
        "author": "陈师道",
        "content": "远洞容徐步，繁英故压枝。\n锦衾堆襞积，春事向离披。\n作意真成误，寻芳似较迟。\n预为来岁约，及早共瑶巵。",
        "dynasty": "宋",
        "collection_info": null
    },
    {
        "title": "送张芝卿",
        "author": "陈师道",
        "content": "相逢已偶尔，告别更苍然。\n离合惊时换，行藏乃世缘。\n君无学干禄，我亦赋归田。\n泗水秋山外，长安夕照边。",
        "dynasty": "宋",
        "collection_info": null
    },
    {
        "title": "行次旧县寄立之",
        "author": "陈师道",
        "content": "岁晚方奔命，春期作过宾。\n逢君为地主，顾我拙谋身。\n官是三年客，情缘一日亲。\n将身随斗食，应作未归人。",
        "dynasty": "宋",
        "collection_info": null
    },
    {
        "title": "送晁奉议高邮判官",
        "author": "陈师道",
        "content": "公族仍前辈，都城早与游。\n士穷须禄食，才大岂身谋。\n雪岭无归鸟，冰河有去舟。\n平生湖海意，不为有鱼留。",
        "dynasty": "宋",
        "collection_info": null
    },
    {
        "title": "张谋父乞花",
        "author": "陈师道",
        "content": "二顷田园汴泗东，春来心事几人同。\n固知短绠无深汲，又见新花发旧丛。\n花气着人浑欲醉，妍华过眼旋成空。\n冷官门外无消息，与报江南春信通。",
        "dynasty": "宋",
        "collection_info": null
    },
    {
        "title": "寄子开",
        "author": "陈师道",
        "content": "道山清绝况真仙，杜曲风流最近天。\n曹濮于今真乐国，股肱从昔着时贤。\n今回不辨终朝语，此去无端久疾痊。\n可念卧时遭末劫，新陈埋没不知年。",
        "dynasty": "宋",
        "collection_info": null
    },
    {
        "title": "次韵黄无悔惜梅",
        "author": "陈师道",
        "content": "雪拥寒门鹊不来，江南春信小迟回。\n遥知诗力生春早，一抹江梅趁眼开。",
        "dynasty": "宋",
        "collection_info": null
    },
    {
        "title": "酒户献花以奉先圣戏作",
        "author": "陈师道",
        "content": "萧萧竹雨乱鸣鸦，袅袅风窗暗碧纱。\n玉座尘埃香火冷，酒家来献一枝花。",
        "dynasty": "宋",
        "collection_info": null
    },
    {
        "title": "谢田氏",
        "author": "陈师道",
        "content": "登门执别有不答，惭愧公家父子孙。\n顾我何堪能至此，正缘同德又同门。",
        "dynasty": "宋",
        "collection_info": null
    },
    {
        "title": "南台",
        "author": "陈师道",
        "content": "城郭收灯兴未休，却回春信到台头。\n东风未借登临便，柳色遥看特地愁。",
        "dynasty": "宋",
        "collection_info": null
    },
    {
        "title": "马上口占呈立之",
        "author": "陈师道",
        "content": "廉纤小雨湿黄昏，十里尘泥不受辛。\n转就邻家借油盖，始知公是最闲人。",
        "dynasty": "宋",
        "collection_info": null
    },
    {
        "title": "鸷鹊诗",
        "author": "陈师道",
        "content": "若奚不鹯，吾知避而迁。\n汝胡不貍，吾知远而驰。\n宵迩吾巢，晨并吾枝。\n怀毒妊凶，初不汝期。\n莽莽拳拳，甫笑嬉嬉。\n情貌深厚，孰从而追。",
        "dynasty": "宋",
        "collection_info": null
    },
    {
        "title": "病中六首  其一",
        "author": "陈师道",
        "content": "旧岁连新岁，凉床又暖床。\n山川屏裏画，时刻篆中香。\n畏垒安吾土，支离饱太仓。\n若教身再健，鹤背入维扬。",
        "dynasty": "宋",
        "collection_info": null
    },
    {
        "title": "病中六首  其二",
        "author": "陈师道",
        "content": "日暖衣犹袭，宵长被有棱。\n朝晡三楪饭，昏晓一缸灯。\n伴坐跧如几，扶行瘦比藤。\n生缘堪入画，寂寞憩松僧。",
        "dynasty": "宋",
        "collection_info": null
    },
    {
        "title": "病中六首  其三",
        "author": "陈师道",
        "content": "软熟羞盘馔，芳辛实枕帏。\n候晴先晒席，占湿预烘衣。\n易粟鸡皮皱，难培鹤骨肥。\n头颅虽若此，虚白日生辉。",
        "dynasty": "宋",
        "collection_info": null
    },
    {
        "title": "病中六首  其四",
        "author": "陈师道",
        "content": "叹息憎晨凊，伸眉惬晚晴。\n隙虚浮日影，窗穴啸风声。\n扪蝨天机动，驱蚊我相生。\n偶然成一笑，栩栩暂身轻。",
        "dynasty": "宋",
        "collection_info": null
    },
    {
        "title": "病中六首  其五",
        "author": "陈师道",
        "content": "日眚浮珠佩，声尘籁玉箫。\n晚秋潘鬓秃，午梦楚魂消。\n注水瓶花醒，吹薪药鼎潮。\n南柯何处是，斜日上廊腰。",
        "dynasty": "宋",
        "collection_info": null
    },
    {
        "title": "病中六首  其六",
        "author": "陈师道",
        "content": "静裏秋光到，閒中昼自长。\n闭门宜泄柳，尸祝谩庚桑。\n腹已枵经笥，身犹试药方。\n强名今日愈，勃窣负东墙。",
        "dynasty": "宋",
        "collection_info": null
    },
    {
        "title": "诗一首",
        "author": "陈师道",
        "content": "松树倒影半溪寒，数个沙鸥似水安。\n曾买江南千本画，归来一笔不中看。",
        "dynasty": "宋",
        "collection_info": null
    },
    {
        "title": "诗一首",
        "author": "陈师道",
        "content": "南朝官纸儿女肤，玉版云英比不如。\n乞与此公原不称，他年留与大苏书。",
        "dynasty": "宋",
        "collection_info": null
    },
    {
        "title": "句  其一",
        "author": "陈师道",
        "content": "闻道新文能入样，相州红缬鄂州花。",
        "dynasty": "宋",
        "collection_info": null
    },
    {
        "title": "句  其二",
        "author": "陈师道",
        "content": "磊落金盘荐糟蟹，纤柔玉指破霜柑。",
        "dynasty": "宋",
        "collection_info": null
    },
    {
        "title": "句  其三",
        "author": "陈师道",
        "content": "墙头霜下草，又作一番新。",
        "dynasty": "宋",
        "collection_info": null
    },
    {
        "title": "句  其四",
        "author": "陈师道",
        "content": "白鸟过林分外明。",
        "dynasty": "宋",
        "collection_info": null
    },
    {
        "title": "句  其五",
        "author": "陈师道",
        "content": "早晚望夫能化石，尽分人世作支机。",
        "dynasty": "宋",
        "collection_info": null
    },
    {
        "title": "句  其六",
        "author": "陈师道",
        "content": "日来霜露后，更觉天宇浄。",
        "dynasty": "宋",
        "collection_info": null
    },
    {
        "title": "句  其七",
        "author": "陈师道",
        "content": "熊儿投□骥子扶。",
        "dynasty": "宋",
        "collection_info": null
    },
    {
        "title": "句  其八",
        "author": "陈师道",
        "content": "江清风偃木，霜落雁横空。",
        "dynasty": "宋",
        "collection_info": null
    },
    {
        "title": "句  其九",
        "author": "陈师道",
        "content": "势不可使尽，福不可享尽。\n事不可做尽，话不可说尽。\n人生如此耳，文字已其闰。",
        "dynasty": "宋",
        "collection_info": null
    },
    {
        "title": "句  其一○",
        "author": "陈师道",
        "content": "吴音未至慢，楚语不假些。",
        "dynasty": "宋",
        "collection_info": null
    }
]