[
    {
        "uuid": "76fd3281951736353e7e826d79d22acd",
        "title": "丹崖",
        "author": "方士繇",
        "content": "丹崖石气凝高秋，碧溪上引天河流。\n金堂石室不可到，玉棺莓苔生古愁。\n僊人昔乘紫云去，白马摇鞭在何处。\n茫茫尘世那得知，幔亭空记当年事。\n君不见茂林松柏已萧疎，干鱼犹祭同亭祠。",
        "dynasty": "宋",
        "collection_info": null
    },
    {
        "uuid": "8f584357d97e601c54e8eed94114a7f2",
        "title": "竹",
        "author": "方士繇",
        "content": "凤尾森森半已舒，玳文滴沥画难如。\n虚心不贮相思恨，还作风流向绮疏。",
        "dynasty": "宋",
        "collection_info": null
    },
    {
        "uuid": "79571a2543c7bbba44bcdf34950b43f0",
        "title": "鷄豚社",
        "author": "方士繇",
        "content": "稻叶青青水满塍，夕阳林下赛田神。\n投身便入鷄豚社，老去人间懒问津。",
        "dynasty": "宋",
        "collection_info": null
    },
    {
        "uuid": "000376a7bc5dd0f6e3e1c1627df0b9e1",
        "title": "答故人",
        "author": "方士繇",
        "content": "天涯春色已平分，桃李阴阴昼掩门。\n黄素久无人问字，绿醽时有客来樽。\n栖迟未嘆流光远，寂寞还令此道存。\n珍重故人勤问讯，暮年忧乐任干坤。",
        "dynasty": "宋",
        "collection_info": null
    },
    {
        "uuid": "303401f816b521aaf60b24a5842498d2",
        "title": "崇安分水道中",
        "author": "方士繇",
        "content": "溪流清浅路横斜，日暮牛羊自识家。\n梅叶阴阴桃李尽，春光已到白桐花。",
        "dynasty": "宋",
        "collection_info": null
    },
    {
        "uuid": "b17d57d93d27559b435fbcad10d6f273",
        "title": "寒栖馆",
        "author": "方士繇",
        "content": "苍崖凌绛霄，横席坐高迥。\n遥夜闻吹箫，山空月华冷。",
        "dynasty": "宋",
        "collection_info": null
    },
    {
        "uuid": "5fa01dbafd04ebaffc80db3ca9e3a8f2",
        "title": "偶成长句",
        "author": "方士繇",
        "content": "北风日日闭柴门，落尽梅花雨暗村。\n虚阁留春宜夜永，寒炉拨火借春恩。\n贫知身外亲交少，老觉人间岁月奔。\n空负平生江海意，只今心事与谁论。",
        "dynasty": "宋",
        "collection_info": null
    },
    {
        "uuid": "0a81fe09ec1fb38a0df241c3e094af24",
        "title": "昇山即事",
        "author": "方士繇",
        "content": "一径西风裏，闲房客未归。\n砌苔侵野屐，林叶上秋衣。\n黄卷经心懒，青纶入梦稀。\n还书报妻子，莫厌故山薇。",
        "dynasty": "宋",
        "collection_info": null
    },
    {
        "uuid": "4cb95e6aee1c14d8529b8e4f4ed4799c",
        "title": "句  其一",
        "author": "方士繇",
        "content": "肯向渊明拚一醉，何妨乘兴过篱东。",
        "dynasty": "宋",
        "collection_info": null
    },
    {
        "uuid": "920d958e7b4ab20e9e5c2e4fafefad35",
        "title": "句  其二",
        "author": "方士繇",
        "content": "几酌碧筩陪笑咏。",
        "dynasty": "宋",
        "collection_info": null
    },
    {
        "uuid": "f63899f4aee859d7ae6c300da212f95b",
        "title": "句  其三",
        "author": "方士繇",
        "content": "不復云軿去自留，却凭飞鹊集中流。",
        "dynasty": "宋",
        "collection_info": null
    },
    {
        "uuid": "50484724256650e1ea7163869fa1a44a",
        "title": "句  其四",
        "author": "方士繇",
        "content": "流连儿女意，香满曝衣楼。",
        "dynasty": "宋",
        "collection_info": null
    }
]