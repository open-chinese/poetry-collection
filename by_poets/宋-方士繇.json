[
    {
        "uuid": "69e34f76d62ad1f9759823800819b972",
        "title": "丹崖",
        "author": "方士繇",
        "content": "丹崖石气凝高秋，碧溪上引天河流。\n金堂石室不可到，玉棺莓苔生古愁。\n僊人昔乘紫云去，白马摇鞭在何处。\n茫茫尘世那得知，幔亭空记当年事。\n君不见茂林松柏已萧疎，干鱼犹祭同亭祠。",
        "dynasty": "宋",
        "collection_info": null
    },
    {
        "uuid": "b3597b60b0b204dc4775626daa4674d0",
        "title": "竹",
        "author": "方士繇",
        "content": "凤尾森森半已舒，玳文滴沥画难如。\n虚心不贮相思恨，还作风流向绮疏。",
        "dynasty": "宋",
        "collection_info": null
    },
    {
        "uuid": "9fc79f189718251af496de836e53a7e2",
        "title": "鷄豚社",
        "author": "方士繇",
        "content": "稻叶青青水满塍，夕阳林下赛田神。\n投身便入鷄豚社，老去人间懒问津。",
        "dynasty": "宋",
        "collection_info": null
    },
    {
        "uuid": "1e3e15c31a57b25a2e0b060266d1e04c",
        "title": "答故人",
        "author": "方士繇",
        "content": "天涯春色已平分，桃李阴阴昼掩门。\n黄素久无人问字，绿醽时有客来樽。\n栖迟未嘆流光远，寂寞还令此道存。\n珍重故人勤问讯，暮年忧乐任干坤。",
        "dynasty": "宋",
        "collection_info": null
    },
    {
        "uuid": "c73a34fe19e6f31757b724eca275b7e8",
        "title": "崇安分水道中",
        "author": "方士繇",
        "content": "溪流清浅路横斜，日暮牛羊自识家。\n梅叶阴阴桃李尽，春光已到白桐花。",
        "dynasty": "宋",
        "collection_info": null
    },
    {
        "uuid": "3705278f94062033a667452008f21c04",
        "title": "寒栖馆",
        "author": "方士繇",
        "content": "苍崖凌绛霄，横席坐高迥。\n遥夜闻吹箫，山空月华冷。",
        "dynasty": "宋",
        "collection_info": null
    },
    {
        "uuid": "0f059b488c95168a019ecb07d12b0a5e",
        "title": "偶成长句",
        "author": "方士繇",
        "content": "北风日日闭柴门，落尽梅花雨暗村。\n虚阁留春宜夜永，寒炉拨火借春恩。\n贫知身外亲交少，老觉人间岁月奔。\n空负平生江海意，只今心事与谁论。",
        "dynasty": "宋",
        "collection_info": null
    },
    {
        "uuid": "9159983f3b4f1e651c88001867f61625",
        "title": "昇山即事",
        "author": "方士繇",
        "content": "一径西风裏，闲房客未归。\n砌苔侵野屐，林叶上秋衣。\n黄卷经心懒，青纶入梦稀。\n还书报妻子，莫厌故山薇。",
        "dynasty": "宋",
        "collection_info": null
    },
    {
        "uuid": "6b024f37b1e9d44a919c63ca6d51e654",
        "title": "句  其一",
        "author": "方士繇",
        "content": "肯向渊明拚一醉，何妨乘兴过篱东。",
        "dynasty": "宋",
        "collection_info": null
    },
    {
        "uuid": "317ede6ab9d99ec8a6e63a1eba14381d",
        "title": "句  其二",
        "author": "方士繇",
        "content": "几酌碧筩陪笑咏。",
        "dynasty": "宋",
        "collection_info": null
    },
    {
        "uuid": "d75d907ab873fd312fcb59bac2a3f34b",
        "title": "句  其三",
        "author": "方士繇",
        "content": "不復云軿去自留，却凭飞鹊集中流。",
        "dynasty": "宋",
        "collection_info": null
    },
    {
        "uuid": "68eca630308258a669e90411bd82ab17",
        "title": "句  其四",
        "author": "方士繇",
        "content": "流连儿女意，香满曝衣楼。",
        "dynasty": "宋",
        "collection_info": null
    }
]