[
    {
        "uuid": "119a169be1f71041f418b2e384855553",
        "title": "春怀",
        "author": "葛起耕",
        "content": "过了花朝日渐迟，相将又是禁烟时。\n寒留柳叶凄迷处，春在梨花寂寞枝。\n牛角横书孤壮志，鹿门采药误幽期。\n自怜白髮成何事，说与啼鶑未必知。",
        "dynasty": "宋",
        "collection_info": null
    },
    {
        "uuid": "d46c4d4228e46ecdf9089bff92820017",
        "title": "姑苏怀古",
        "author": "葛起耕",
        "content": "阖闾城下水连天，故国凄凉思惘然。\n堤柳数行垂舞带，砌苔几迭晕歌钿。\n了无麋鹿游台下，祇有凫鹥戏水边。\n往事如今销歇尽，断霞残照锁寒烟。",
        "dynasty": "宋",
        "collection_info": null
    },
    {
        "uuid": "3d877a7a5f75db765cd2ed7cce6f2ab6",
        "title": "记梦",
        "author": "葛起耕",
        "content": "绮寮缥缈敞虚明，鹄峙鸾停护碧城。\n珠蕊一枝春共瘦，玉环双佩月同明。\n曾题洛赋缄新意，却拊湘絃寄远情。\n十二阑干风细细，觉来依约记棋声。",
        "dynasty": "宋",
        "collection_info": null
    },
    {
        "uuid": "e43c568fd71461abd28607b7d99440bf",
        "title": "湖天霜晓",
        "author": "葛起耕",
        "content": "十里平湖浸晓光，玉鸾飞舞镜中央。\n也知青女催梳掠，淡拂铅华试靓妆。",
        "dynasty": "宋",
        "collection_info": null
    },
    {
        "uuid": "1a1d4f69737c35bd12dc62a803de3d76",
        "title": "暮春杂兴  其一",
        "author": "葛起耕",
        "content": "画阑目断楚云西，芳草连天客思迷。\n家在江南烟雨裏，落花时节杜鹃啼。",
        "dynasty": "宋",
        "collection_info": null
    },
    {
        "uuid": "3f854261e3558eda1842c82ef2522674",
        "title": "暮春杂兴  其二",
        "author": "葛起耕",
        "content": "紫椹纍纍缀碧桑，林塘雨过绿生香。\n荆扉昼掩苍苔寂，留得芸籤伴日长。",
        "dynasty": "宋",
        "collection_info": null
    },
    {
        "uuid": "94d4fcb5625490580202cd4b8962068a",
        "title": "暮春杂兴  其三",
        "author": "葛起耕",
        "content": "闭门花落又春深，白纻歌残对晚斟。\n惆怅年来心绪恶，一庭烟草绿沉沉。",
        "dynasty": "宋",
        "collection_info": null
    },
    {
        "uuid": "343c1a3c0a92df57c05bfea32abde9a6",
        "title": "暮春杂兴  其四",
        "author": "葛起耕",
        "content": "兰杜初芳湘水春，鹧鸪啼处草如茵。\n双鱼不寄衡皋信，空有灯花入梦频。",
        "dynasty": "宋",
        "collection_info": null
    },
    {
        "uuid": "b9da85a61844e542eb1153ca27b85c94",
        "title": "暮春杂兴  其五",
        "author": "葛起耕",
        "content": "燕子声中日正长，读残书卷乱堆床。\n梦回却爱西窗寂，闲看松花带夕阳。",
        "dynasty": "宋",
        "collection_info": null
    },
    {
        "uuid": "44cdd6305c373fad814da89a39e2605a",
        "title": "雨中梦故山",
        "author": "葛起耕",
        "content": "冥冥细雨湿江城，掩映书窗翳復明。\n倦客一杯愁顿减，故乡千里梦初成。\n金华洞口羊惊起，石佛山头鹿伴行。\n何日东归溪上路，一犁春渌带云耕。",
        "dynasty": "宋",
        "collection_info": null
    },
    {
        "uuid": "df7092fea3fdc478d6f3a0f275a58b49",
        "title": "疏櫺",
        "author": "葛起耕",
        "content": "寒意沁疏櫺，闲阶草尚青。\n市朝人自醉，泉石我常醒。\n桂写月标格，兰传秋典刑。\n何妨为老伴，相与两忘形。",
        "dynasty": "宋",
        "collection_info": null
    },
    {
        "uuid": "31105e0de7d9f765125d6cba56359347",
        "title": "初春感旧",
        "author": "葛起耕",
        "content": "又是春生杜若洲，凭栏回首总关愁。\n云横楚峡萦新梦，月泛吴波忆旧游。\n立马醉题花外驿，闻鶑笑倚柳边楼。\n如今万事经心懒，祇合长歌拟四休。",
        "dynasty": "宋",
        "collection_info": null
    },
    {
        "uuid": "255f609f05ca5e13e84dabcd1fba6c85",
        "title": "檄雪",
        "author": "葛起耕",
        "content": "银阙书飞急羽忙，料应滕六奏虚皇。\n要将阆苑蓬壶水，幻作琼林玉树芳。\n风约云边停鹤驭，冰清月际舞霓裳。\n凤箫莫品凄凉调，催老梅花枉断肠。",
        "dynasty": "宋",
        "collection_info": null
    },
    {
        "uuid": "040f36504d593fcba3199a1c4f4a4876",
        "title": "和芦洲刘子泉秋怀",
        "author": "葛起耕",
        "content": "雨送秋归雁带霜，凝情无处寄诗狂。\n一庭莎草蛩吟老，万里梅花鹤梦长。\n德谊可踰钟鼎贵，圣贤不死简编香。\n迩来世道添悲梗，不但摧车是太行。",
        "dynasty": "宋",
        "collection_info": null
    },
    {
        "uuid": "2550d15dc74f07b77cb989973fb369d6",
        "title": "赠燕",
        "author": "葛起耕",
        "content": "镇日双栖向画梁，有时飞去为谁忙。\n得泥趁暖添芹垒，掠水因风贴柳塘。\n语重唤回芳草梦，舞轻时罥落花香。\n五陵年少伤春恨，书繫红丝拟寄将。",
        "dynasty": "宋",
        "collection_info": null
    },
    {
        "uuid": "37ba410a7b111254d630690f7a53d5d3",
        "title": "次子泉韵  其一",
        "author": "葛起耕",
        "content": "一声鶗鴂又春休，风簸榆钱满地流。\n燕子不知花落尽，等闲飞过柳边楼。",
        "dynasty": "宋",
        "collection_info": null
    },
    {
        "uuid": "519b109655a8f81c30110b4305a41146",
        "title": "次子泉韵  其二",
        "author": "葛起耕",
        "content": "月转庭花玉一阑，宝钗不卸待郎看。\n丁香拟结相思梦，无柰东风作社寒。",
        "dynasty": "宋",
        "collection_info": null
    },
    {
        "uuid": "fec3ec18ca34525cc13a6be18c4cacfe",
        "title": "东归",
        "author": "葛起耕",
        "content": "游倦归来似长卿，弊庐事事费经营。\n扫除尘土虚堂洁，拂拭窗櫺旧纸明。\n径菊已荒唯草长，井花少汲觉苔生。\n寒衣未办西风急，不奈邻家机杼鸣。",
        "dynasty": "宋",
        "collection_info": null
    },
    {
        "uuid": "76285d39fe642520b1c1a6478a707a42",
        "title": "除夕",
        "author": "葛起耕",
        "content": "爆竹传声又岁除，流年不驻隙中驹。\n屠苏未用斟春酒，馎饦先教促晓厨。\n彩绚户庭更鬰垒，欢传院落竞樗蒲。\n老来乐事关心懒，吟对梅花捻断鬚。",
        "dynasty": "宋",
        "collection_info": null
    },
    {
        "uuid": "b76855b079432cf23ca051599fa47197",
        "title": "秋寓都城次赵君瑞韵",
        "author": "葛起耕",
        "content": "催破橙香荐蟹黄，快斟新酒润诗肠。\n雁拖暝色横秋水，鸦带寒声噪夕阳。\n万事莫如花下醉，百年浑似梦中狂。\n登高休负湖山约，约买扁舟载艳妆。",
        "dynasty": "宋",
        "collection_info": null
    },
    {
        "uuid": "2dfddc69dc166c9b4ebee19bf41d80ab",
        "title": "次刘野泉韵",
        "author": "葛起耕",
        "content": "自笑生随雁影浮，几经楚尾与吴头。\n塞楼角送关山月，湘驿砧敲岳麓秋。\n岁月森轮如走坂，功名求剑记行舟。\n即今安得如渑酒，与汝同浇万古愁。",
        "dynasty": "宋",
        "collection_info": null
    },
    {
        "uuid": "66f5f028db4101000a88640d6f86efdd",
        "title": "安分",
        "author": "葛起耕",
        "content": "凄烟澹霭锁林霏，又是秋光欲莫时。\n苹叶江湖风剪剪，桂花庭院雨丝丝。\n世情冷暖杯中酒，人事输赢局上棋。\n安分得闲闲最好，不须身外强寻思。",
        "dynasty": "宋",
        "collection_info": null
    },
    {
        "uuid": "9cbe6e8ccdc2dfb5dfd11c63f22f367b",
        "title": "览镜",
        "author": "葛起耕",
        "content": "览镜羞看鬓点霜，若云勋业更堪伤。\n已甘身向山中老，安得名留海内香。\n雅志拟联高士传，倦游慵入少年场。\n长吟酒醒凭阑处，更听秋碪答暮螀。",
        "dynasty": "宋",
        "collection_info": null
    },
    {
        "uuid": "31c400547abf227120625c9b6c71a778",
        "title": "赠乌龙山圆上人",
        "author": "葛起耕",
        "content": "笑把儒冠换墨衣，深思富贵有危机。\n参他龙象知今是，还了鸳鸯悟昨非。\n开钵展单随所寓，打包持锡去如飞。\n有人若问西来意，正要高谈为发挥。",
        "dynasty": "宋",
        "collection_info": null
    },
    {
        "uuid": "dca2426a87ceb41864c5526986698986",
        "title": "支颐",
        "author": "葛起耕",
        "content": "气数推移有盛衰，老观此理独支颐。\n阅人云木能千载，过眼风花只片时。\n名利场中棋变幻，是非窠裏浪倾危。\n到头输与山中叟，乐在耕锄别不知。",
        "dynasty": "宋",
        "collection_info": null
    },
    {
        "uuid": "aa21a039fbf87ab92f6987755787ce3f",
        "title": "泪",
        "author": "葛起耕",
        "content": "谁奏琵琶妬客欢，啼珠泣玉使心酸。\n感时多向英雄洒，怨别还从粉黛弹。\n每听巴猿愁滴袂，莫烧汉蜡恐堆盘。\n阳关一曲君休唱，唱罢人间行路难。",
        "dynasty": "宋",
        "collection_info": null
    },
    {
        "uuid": "258077a4f636c4ea53b071fcb207b279",
        "title": "小隠",
        "author": "葛起耕",
        "content": "小隠山林习已成，市朝声利让渠争。\n是非每向静中见，悔吝多从动处生。\n且约苍官陪竹友，共邀欢伯访梅兄。\n岁寒心事期相守，一瞬枯荣任变更。",
        "dynasty": "宋",
        "collection_info": null
    },
    {
        "uuid": "0590713f7c56699240f85ed4ef61c7cf",
        "title": "秋夜",
        "author": "葛起耕",
        "content": "城笳吹下暮云边，萤照书帷夜未眠。\n游子不堪征袖薄，西风懒诵捣衣篇。",
        "dynasty": "宋",
        "collection_info": null
    },
    {
        "uuid": "510ee66afc67775dd9676ce382a32628",
        "title": "楼上",
        "author": "葛起耕",
        "content": "楼上何人奏玉箫，数声和月伴春宵。\n断肠唤起江南梦，愁绝寒梅酒半销。",
        "dynasty": "宋",
        "collection_info": null
    },
    {
        "uuid": "0263af4078d68bd632a7e2bce393f0a1",
        "title": "宫词",
        "author": "葛起耕",
        "content": "银漏疏风透玉屏，碧梧枝上雨三更。\n依稀似写华清恨，云冷香销梦不成。",
        "dynasty": "宋",
        "collection_info": null
    }
]