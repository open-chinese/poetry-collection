[
    {
        "uuid": "4461d9318d7c35dff5417a05f7bb1e18",
        "title": "点绛唇 七里滩边",
        "author": "方有开",
        "content": "七里滩边，江光漠漠山如戟。\n渔舟一叶。\n径入寒烟碧。\n笑我尘劳，羞对双台石。\n身如织。\n年年行役。\n鱼鸟浑相识。",
        "dynasty": "宋",
        "collection_info": null
    },
    {
        "uuid": "71587774b4ef80124a6a9848614749df",
        "title": "满江红 跳出红尘",
        "author": "方有开",
        "content": "跳出红尘，都不顾、是非荣辱。\n垂钓处、月明风细，水清山绿。\n七里滩头帆落尽，长山泷口潮回速。\n问有谁、特为上钩来，刘文叔。\n貂蝉贵，无人续。\n金带重，难拘束。\n这白麻黄纸，岂曾经目。\n昨夜客星侵帝座，且容伸脚加君腹。\n问高风、今古有谁同，先生独。",
        "dynasty": "宋",
        "collection_info": null
    },
    {
        "uuid": "7ccb924a8e4823284fb85056ad46f452",
        "title": "挽崔舍人  其一",
        "author": "方有开",
        "content": "士有千龄遇，名传百世荣。\n文章肇权直，淮海出儒英。\n紫禁烟花邃，黄麻黼黻明。\n方深丹扆眷，痛惜掩佳城。",
        "dynasty": "宋",
        "collection_info": null
    },
    {
        "uuid": "49150db09e03d7893cc32af3de9310c5",
        "title": "挽崔舍人  其二",
        "author": "方有开",
        "content": "久託奎躔照，仍从璧水游。\n冲襟粲星斗，高议炳阳秋。\n磊落观材杰，凋零悼世浮。\n传家真骥子，努力绍先猷。",
        "dynasty": "宋",
        "collection_info": null
    },
    {
        "uuid": "e3ab5453bafe15ac71b629f6136613ca",
        "title": "方仙翁祠",
        "author": "方有开",
        "content": "真仙祠馆锁层岚，下瞰平畴十里宽。\n谱牒尚标唐篆额，风仪仍是汉衣冠。\n紫芝白兔灵如昨，石碣丹湖事不刊。\n千古云孙牛马走，敬瞻遗像仰高寒。",
        "dynasty": "宋",
        "collection_info": null
    }
]