[
    {
        "uuid": "a5f2e038b308d18f1a39a7b9ac5ad49f",
        "title": "万年欢 佳气葱葱",
        "author": "郭应祥",
        "content": "佳气葱葱，望长安日下，鸾鹤翔舞。\n天佑皇家，当年挺生真主。\n令节标名瑞庆，曾未数、电枢虹渚。\n人都道，福若高宗，太平赛过仁祖。\n需云燕锡广宇。\n有霓旌绛节，西极金母。\n笑捧蟠桃，更酌九霞清醑。\n持向两宫三殿，愿岁岁、此觞同举。\n南山寿、海算沙量，定应高出前古。",
        "dynasty": "宋",
        "collection_info": null
    },
    {
        "uuid": "9795d79f49f074c27da96f0a2e254168",
        "title": "菩萨蛮 当年瑞雪多盈尺",
        "author": "郭应祥",
        "content": "当年瑞雪多盈尺。\n今年仅有些儿白。\n天欲兆丰年。\n须教趁腊前。\n南枝初破萼。\n风味浑如昨。\n快与泻银瓶。\n寒醅醉易醒。",
        "dynasty": "宋",
        "collection_info": null
    },
    {
        "uuid": "9d57e78a78953fc16ef8edd0e608b161",
        "title": "菩萨蛮 开禧三月初逢九",
        "author": "郭应祥",
        "content": "开禧三月初逢九。\n持杯来庆梅仙寿。\n警捕恰三年。\n四封人宴然。\n政成应不日。\n去作朝京客。\n阴德合长生。\n休看三住铭。",
        "dynasty": "宋",
        "collection_info": null
    },
    {
        "uuid": "e5b1e2e382a7621aabf992bc0997941a",
        "title": "菩萨蛮 雪销未久寒犹力",
        "author": "郭应祥",
        "content": "雪销未久寒犹力。\n霜华特地催晴色。\n残腊尚馀旬。\n隔年先见春。\n独怜霜点鬓。\n羞戴银幡胜。\n百里却熙然。\n今年强去年。",
        "dynasty": "宋",
        "collection_info": null
    },
    {
        "uuid": "dd5c94cc33286dcaa6adbd5b0b14d49e",
        "title": "菩萨蛮 泉江三遇昌阳节",
        "author": "郭应祥",
        "content": "泉江三遇昌阳节。\n棹歌还向中流发。\n急桨更轻桡。\n看谁夺得标。\n明年归紫淦。\n尚忆舟同泛。\n应有旧双鬟。\n能讴菩萨蛮。",
        "dynasty": "宋",
        "collection_info": null
    },
    {
        "uuid": "b95b7bb6b1ab18b338d2a092673d05de",
        "title": "菩萨蛮 转头又是清秋近",
        "author": "郭应祥",
        "content": "转头又是清秋近。\n晚风淅淅凉犹嫩。\n多谢客携觞。\n空惭画饼章。\n中亭明月可。\n未要亲灯火。\n十阅望舒圆。\n归期在眼前。",
        "dynasty": "宋",
        "collection_info": null
    },
    {
        "uuid": "ce31b69662061ad21fd2d57dfea8949a",
        "title": "菩萨蛮 去年持酒为君寿",
        "author": "郭应祥",
        "content": "去年持酒为君寿。\n劝君更上悬车奏。\n通籍已金闺。\n腰银袍亦绯。\n壶中闲日月。\n自有长生诀。\n父子弟兄贤。\n一门行地仙。",
        "dynasty": "宋",
        "collection_info": null
    },
    {
        "uuid": "520f0c15ab04cbc8fd82ae04571a01e2",
        "title": "菩萨蛮 诞辰迟似秋三日",
        "author": "郭应祥",
        "content": "诞辰迟似秋三日。\n草堂已有新凉入。\n鬓绿未全霜。\n欣然把一觞。\n吟松新纳禄。\n共享清闲福。\n两个老人星。\n君家难弟兄。",
        "dynasty": "宋",
        "collection_info": null
    },
    {
        "uuid": "3fff367f8471f68aa0d6b1adb35bcbec",
        "title": "菩萨蛮 牡丹已过酴醿谢",
        "author": "郭应祥",
        "content": "牡丹已过酴醿谢。\n那堪风雨连朝夜。\n底事最堪悲。\n春归人未归。\n春宜留取住。\n人却推将去。\n早晚遂江滨。\n欢然夸尹新。",
        "dynasty": "宋",
        "collection_info": null
    },
    {
        "uuid": "8f6de225f2ebf85c9049c08f429902ed",
        "title": "菩萨蛮 秋堂积雨新凉入",
        "author": "郭应祥",
        "content": "秋堂积雨新凉入。\n今宵雅乘鹏飞集。\n劲翮会高风。\n功名欬唾中。\n笔头元有准。\n快写平生蕴。\n何日捷书来。\n重阳把一杯。",
        "dynasty": "宋",
        "collection_info": null
    },
    {
        "uuid": "46a7030fb88c53c7a1318ce01a3f061c",
        "title": "菩萨蛮 去年今日游稽古",
        "author": "郭应祥",
        "content": "去年今日游稽古。\n斓斑曾着莱衣舞。\n四世共团栾。\n津然一笑欢。\n归期今不远。\n孥累俱先遣。\n犹有社中人。\n相从寂寞滨。",
        "dynasty": "宋",
        "collection_info": null
    },
    {
        "uuid": "5c57fde09d4e21ff0bc62dc0a76caf87",
        "title": "菩萨蛮 修途六月清无暑",
        "author": "郭应祥",
        "content": "修途六月清无暑。\n潘舆稳向盱南去。\n喜气已津津。\n平反一笑春。\n人言阴德报。\n罗纸重重诰。\n明岁早归来。\n泉江去鹢催。",
        "dynasty": "宋",
        "collection_info": null
    },
    {
        "uuid": "d43e010230a00c687fa2271f8652347c",
        "title": "菩萨蛮 涂黄仙子娇无力",
        "author": "郭应祥",
        "content": "涂黄仙子娇无力。\n秋花不敢争颜色。\n风物一番新。\n从今到小春。\n新词仍险韵。\n赓续惭非称。\n桃李寂无言。\n此花名独传。",
        "dynasty": "宋",
        "collection_info": null
    },
    {
        "uuid": "58e0845f27c8413551ecd156298c2ff4",
        "title": "菩萨蛮 未观岩桂先观菊",
        "author": "郭应祥",
        "content": "未观岩桂先观菊。\n世间底事真迟速。\n节物苦相催。\n重阳便到来。\n白衣何处觅。\n沽酒邀佳客。\n一笑有馀欢。\n官居终日闲。",
        "dynasty": "宋",
        "collection_info": null
    },
    {
        "uuid": "b1d6a0e85f4e8243570bf441eb5b329d",
        "title": "菩萨蛮 佳辰昨日传筒黍",
        "author": "郭应祥",
        "content": "佳辰昨日传筒黍。\n今朝重把离觞举。\n别驾奉安舆。\n前呵方塞途。\n庞眉真寿相。\n两处交迎养。\n庾岭到星沙。\n风光属一家。",
        "dynasty": "宋",
        "collection_info": null
    },
    {
        "uuid": "31193b00a6e3cf7afc9ebeba453ff3b8",
        "title": "菩萨蛮 分宜七里逢重九",
        "author": "郭应祥",
        "content": "分宜七里逢重九。\n篱根无菊尊无酒。\n萧飒鬓如蓬。\n不禁吹帽风。\n插花开口笑。\n未分输年少。\n明岁定王台。\n传杯不放杯。",
        "dynasty": "宋",
        "collection_info": null
    },
    {
        "uuid": "8d3c0dec13f8def454ab2aaf43f4ddb6",
        "title": "渔家傲 去岁簿书丛里过",
        "author": "郭应祥",
        "content": "去岁簿书丛里过。\n生朝也有人来贺。\n随分侑尊呼几个。\n胡厮和。\n愁颜镇日何曾破。\n素发如今添老大。\n归来方是闲当坐。\n旋擘黄柑篘白堕。\n哩喻罗。\n从他扰扰如旋磨。",
        "dynasty": "宋",
        "collection_info": null
    },
    {
        "uuid": "fe4c8c43d777389e412b7e792859f7e9",
        "title": "渔家傲 白古馀杭多俊俏",
        "author": "郭应祥",
        "content": "白古馀杭多俊俏。\n风流不独夸苏小。\n又见尊前人窈窕。\n花枝袅。\n贪看忘却朱颜老。\n曲巷横街深更杳。\n追欢买笑须年少。\n悔不从前相识早。\n心灰了。\n逢场落得掀髯笑。",
        "dynasty": "宋",
        "collection_info": null
    },
    {
        "uuid": "e3fcad58c279de968c8fb6d8ab6f613d",
        "title": "传言玉女 稽古堂前",
        "author": "郭应祥",
        "content": "稽古堂前，恰见四番端午。\n又来江上，听鸣鼍急鼓。\n棹歌才发，漠漠一川烟雨。\n轻舟摇扬，浪心掀舞。\n倦客今年续命，欠□彩缕。\n归期渐近，刬地萦心绪。\n何日斑衣，更看迎门儿女。\n百怀且付，尊前蒲黍。",
        "dynasty": "宋",
        "collection_info": null
    },
    {
        "uuid": "a94cead148e48780b9ec54b411fb00e7",
        "title": "鹧鸪天 依约滩声杂橹声",
        "author": "郭应祥",
        "content": "依约滩声杂橹声。\n波光隐映月华明。\n眼前好景真无尽，身外浮名尽可轻。\n穷胜赏，续欢盟。\n直饶风雨也须晴。\n满头插菊掀髯笑，笑道齐山浪得名。",
        "dynasty": "宋",
        "collection_info": null
    },
    {
        "uuid": "c45bc82b95a7c2729c4afb5287dd24be",
        "title": "鹧鸪天 爱日迎长月向圆",
        "author": "郭应祥",
        "content": "爱日迎长月向圆。\n当年飞堕蕊珠仙。\n相门赫奕人争羡，阃则柔嘉世所贤。\n罗纸贵，彩衣鲜。\n鼎来盛事乐无边。\n妇姑夫妇孙和子，同住人间五百年。",
        "dynasty": "宋",
        "collection_info": null
    },
    {
        "uuid": "fd4ef72dd96bb42c5e02dc45f85e0d31",
        "title": "鹧鸪天 谁道他乡异故乡",
        "author": "郭应祥",
        "content": "谁道他乡异故乡。\n泉江风物似湄湘。\n钗头缀糁萸偏紫，杯面浮金菊倍黄。\n今共古，几重阳。\n休将往事更平章。\n舞衫歌扇姑随分，又得掀髯笑一场。",
        "dynasty": "宋",
        "collection_info": null
    },
    {
        "uuid": "6a57d9bbe4115510e49654d1451ce1b6",
        "title": "鹧鸪天 风雨潇潇旧满城",
        "author": "郭应祥",
        "content": "风雨潇潇旧满城。\n今年九日十分晴。\n且同北海邀佳客，共向东篱看落英。\n罗绮队，管弦声。\n银山高处好同登。\n催租岂解妨诗兴，自是潘郎名未成。",
        "dynasty": "宋",
        "collection_info": null
    },
    {
        "uuid": "5be8e4038e2777fe820a1ebe1f1af682",
        "title": "鹧鸪天 鸾诰双双妇与姑",
        "author": "郭应祥",
        "content": "鸾诰双双妇与姑。\n家尊荣宦到中都。\n暂时花县飞凫舄，新看芝庭捧鹤书。\n梅欲放，柳将舒。\n诞辰先占一阳初。\n清心堂下围红处，剩有长生酒满壶。",
        "dynasty": "宋",
        "collection_info": null
    },
    {
        "uuid": "7b5a2bf1c2ff044f1acad1477e6253d4",
        "title": "鹧鸪天 垂领纷纷已二毛",
        "author": "郭应祥",
        "content": "垂领纷纷已二毛。\n可堪州县尚徒劳。\n催科自笑阳城拙，勇退应惭靖节高。\n来祝寿，笑儿曹。\n说椿说柏说蟠桃。\n世间底事非前定，妙理还须问浊醪。",
        "dynasty": "宋",
        "collection_info": null
    },
    {
        "uuid": "cc517e2b50c9ab57af91c68d2a49d480",
        "title": "鹧鸪天 休道泉江寂寞滨",
        "author": "郭应祥",
        "content": "休道泉江寂寞滨。\n喧喧歌吹遍城闉。\n莫辞邀赏连三日，且庆开禧第一春。\n呼小队，领嘉宾。\n王园佳处踏芳尘。\n星球不用随归骑，自有山头月逐人。",
        "dynasty": "宋",
        "collection_info": null
    },
    {
        "uuid": "2fdce341912f6ef96f07ba8be374d7f2",
        "title": "鹧鸪天 人道今年秋较迟",
        "author": "郭应祥",
        "content": "人道今年秋较迟。\n木樨全未放些儿。\n不因诞节开千岁，争得今辰把一枝。\n呼宝鼎，伴渠伊。\n堂萱喜色正融怡。\n儿前妇后孙曾从，岁岁称觞无尽期。",
        "dynasty": "宋",
        "collection_info": null
    },
    {
        "uuid": "b32d9d8b2729a963cedeac7daf0cb1de",
        "title": "鹧鸪天 万里澄空没点云",
        "author": "郭应祥",
        "content": "万里澄空没点云。\n素娥依旧驾冰轮。\n自缘人意看承别，未必清辉减一分。\n倾白堕，拥红裙。\n不知谁主复谁宾。\n更筹易促愁分袂，又作东西南北人。",
        "dynasty": "宋",
        "collection_info": null
    },
    {
        "uuid": "e8ad8d1e73a836e09b7c2212f279a8be",
        "title": "鹧鸪天 怪得欢声满十龙",
        "author": "郭应祥",
        "content": "怪得欢声满十龙。\n诞辰和气敌严冬。\n安书莲幕欣频到，庆事花城喜屡逢。\n琼液泛，宝熏浓。\n华堂交口祝椿松。\n阿姑同健夫偕老，会有重重锦诰封。",
        "dynasty": "宋",
        "collection_info": null
    },
    {
        "uuid": "835b9db189774f169c342f0d09c25ce8",
        "title": "鹧鸪天 动地欢声遍十龙",
        "author": "郭应祥",
        "content": "动地欢声遍十龙。\n元宵真赏与民同。\n春归莲焰参差里，人在蓬壶快乐中。\n乘皓月，逐和风。\n凉舆归去莫匆匆。\n班春休道无千炬，也有星球数点红。",
        "dynasty": "宋",
        "collection_info": null
    },
    {
        "uuid": "5830172ca87db76f8c1b6bc72bbd27f8",
        "title": "鹧鸪天 前数重阳后小春",
        "author": "郭应祥",
        "content": "前数重阳后小春。\n中间十日是生辰。\n二年稳作栖鸾客，百里谁非贺燕人。\n无一事，扰天真。\n年登八八愈精神。\n句稽宜解淹贤辙，黄发犹须上要津。",
        "dynasty": "宋",
        "collection_info": null
    },
    {
        "uuid": "2b5c19de5574ca0bb336a2f441eecb48",
        "title": "鹧鸪天 点检尊前主与宾",
        "author": "郭应祥",
        "content": "点检尊前主与宾。\n今宵依旧昨宵人。\n自缘笑语生和气，不为风光属小春。\n香叆叇，酒清醇。\n山肴野蔌总前陈。\n掀髯抵掌君休怪，镜里星星白发新。",
        "dynasty": "宋",
        "collection_info": null
    },
    {
        "uuid": "97dd0024933dc277f6ef29e40431bc4d",
        "title": "鹧鸪天 贺了生辰却贺冬",
        "author": "郭应祥",
        "content": "贺了生辰却贺冬。\n今年乐事又重重。\n寿香喷处芝兰馥，寿洒斟时琥珀浓。\n偕桂隐，到花封。\n迎长介寿恰三逢。\n明年此日称觞罢，稳上肩舆九里松。",
        "dynasty": "宋",
        "collection_info": null
    },
    {
        "uuid": "9a3d483277aa0a582c02dfa639a31d14",
        "title": "鹧鸪天 诞节初开七帙祥",
        "author": "郭应祥",
        "content": "诞节初开七帙祥。\n今秋仍喜十分凉。\n称觞堂下孙和息，备福人间寿且康。\n从庾岭，到章江。\n两州元自接封疆。\n儿曹此去分风月，莱彩潘舆乐未央。",
        "dynasty": "宋",
        "collection_info": null
    },
    {
        "uuid": "e1a5c3f3750e6768eec9a2043d80bb04",
        "title": "鹧鸪天 瓶里梅花香正浓",
        "author": "郭应祥",
        "content": "瓶里梅花香正浓。\n阶前更着锦熏笼。\n且留幡胜明朝戴，共庆桑蓬此日逢。\n眉正绿，脸常红。\n后堂无日不春风。\n明年定又强今岁，会有明珠入掌中。",
        "dynasty": "宋",
        "collection_info": null
    },
    {
        "uuid": "2959241c901ef2c0c0d6d425d36808c7",
        "title": "鹧鸪天 令节标名自古闻",
        "author": "郭应祥",
        "content": "令节标名自古闻。\n今宵银汉耿无云。\n难寻海上乘槎客，空诵河东乞巧文。\n罗异果，炷名熏。\n纫针拈线漫纷纷。\n蓬莱底事回车处，暗想当年钿合分。",
        "dynasty": "宋",
        "collection_info": null
    },
    {
        "uuid": "40a6c571942bc9fe9e557175c4bfa6c6",
        "title": "鹧鸪天 我离浏川七载强",
        "author": "郭应祥",
        "content": "我离浏川七载强。\n去思那有召公棠。\n方怀旧友归鸿阁，忽枉高轩戏彩堂。\n频举白，剩添香。\n剧谈不觉引杯长。\n官居也有城门禁，未到三更尽不妨。",
        "dynasty": "宋",
        "collection_info": null
    },
    {
        "uuid": "53e6abf0521ddbb4e12cf784ccefa487",
        "title": "鹧鸪天 古遂长沙千里遥",
        "author": "郭应祥",
        "content": "古遂长沙千里遥。\n三年三处做生朝。\n试拈疏蕊铜瓶插，更把轻沈宝鼎烧。\n杯绿泛，脸红潮。\n抱孙娱膝语声娇。\n官居只似私居样，管取寒松最后雕。",
        "dynasty": "宋",
        "collection_info": null
    },
    {
        "uuid": "c3e883b481f0d7e0b09e71399d192094",
        "title": "鹧鸪天 方是闲堂寿宴开",
        "author": "郭应祥",
        "content": "方是闲堂寿宴开。\n今回生日胜前回。\n慈闱斑貌看看到，别驾除书鼎鼎来。\n纷彩服，滟金杯。\n缓歌慢舞不须催。\n明年此际称觞罢，醉向裴亭与定台。",
        "dynasty": "宋",
        "collection_info": null
    },
    {
        "uuid": "7fdcce7c5dad986c7714b11bae49f0fc",
        "title": "西江月 巧节已成昨梦",
        "author": "郭应祥",
        "content": "巧节已成昨梦，今宵重倒芳尊。\n主宾和气敌春温。\n雄辩高谈衮衮。\n剩把烛花高照，频教舞袖轻翻。\n笛声幽咽鼓声喧。\n却恨更筹苦短。",
        "dynasty": "宋",
        "collection_info": null
    },
    {
        "uuid": "4074067fe4c67acb0bab12249a47e6c0",
        "title": "西江月 锁棘方当拔士",
        "author": "郭应祥",
        "content": "锁棘方当拔士，挥毫正好摛文。\n词源三峡笔千军。\n尽出平生素蕴。\n天府伫登名姓，夜窗不负辛勤。\n直须平步上青云。\n始信文章有准。",
        "dynasty": "宋",
        "collection_info": null
    },
    {
        "uuid": "6d10cb45a381ea36ddf581a37a0cbebb",
        "title": "西江月 十桂胜如五柳",
        "author": "郭应祥",
        "content": "十桂胜如五柳，九秋赛过三春。\n蓬蓬金粟吐奇芬。\n自有天然风韵。\n休羡一枝高折，尽教十里遥闻。\n尊前若有似花人。\n乞与些儿插鬓。",
        "dynasty": "宋",
        "collection_info": null
    },
    {
        "uuid": "894a2080918aa1f1c1d346643ee3912c",
        "title": "西江月 赏月几成喜雨",
        "author": "郭应祥",
        "content": "赏月几成喜雨，开尊仍间围棋。\n令人却忆敬斋词。\n小饮不妨文字。\n底事冰轮未放，犹教银幕低垂。\n休言动是隔年期。\n闰八看看又至。",
        "dynasty": "宋",
        "collection_info": null
    },
    {
        "uuid": "829acfb44340e26b7fc39e98c0c6cea9",
        "title": "西江月 此老谁描拙状",
        "author": "郭应祥",
        "content": "此老谁描拙状，今朝持献生辰。\n一人能变作三人。\n说与儿曹未信。\n坐者行者立者，化身报身法身。\n且须辨取假和真。\n肥瘦短长休问。",
        "dynasty": "宋",
        "collection_info": null
    },
    {
        "uuid": "26957df285733b838257bf6a4c53a89f",
        "title": "西江月 明日恰当人日",
        "author": "郭应祥",
        "content": "明日恰当人日，今年远胜常年。\n瓣香卮酒寿蓝田。\n喜色津然满面。\n及戍人方竞进，悬车公独高骞。\n身闲便是地行仙。\n赢得千秋强健。",
        "dynasty": "宋",
        "collection_info": null
    },
    {
        "uuid": "adecd828af3419e60edf7723f872de26",
        "title": "西江月 令节无过七夕",
        "author": "郭应祥",
        "content": "令节无过七夕，今年已隔三宵。\n奔驰五百里而遥。\n行止非人所料。\n月入尊罍楚楚，风生襟袖飘飘。\n不须抵死殢河桥。\n对月临风一笑。",
        "dynasty": "宋",
        "collection_info": null
    },
    {
        "uuid": "1b03d73b730a2bb9aed6253cadec1728",
        "title": "西江月 妙句春云多态",
        "author": "郭应祥",
        "content": "妙句春云多态，丰姿秋水为神。\n慕潘应有捧心颦。\n谁是相看楚润。\n试问甜言软语，何如大醉高吟。\n杯行若怕十分深。\n人道对花不饮。",
        "dynasty": "宋",
        "collection_info": null
    },
    {
        "uuid": "037530185ff2502cdc9a34f48ca69494",
        "title": "西江月 洗眼重看十桂",
        "author": "郭应祥",
        "content": "洗眼重看十桂，转头已过三秋。\n人生遇坎与乘流。\n何况有花有酒。\n花若与人有意，酒能为我浇愁。\n拭挼金蕊泛金瓯。\n比似菊英胜否。",
        "dynasty": "宋",
        "collection_info": null
    },
    {
        "uuid": "8060718a33de8398eb7a77ff8cdadf64",
        "title": "西江月 碎影乱筛月地",
        "author": "郭应祥",
        "content": "碎影乱筛月地，浓香时度风檐。\n渊明有菊径开三。\n不似此花雅淡。\n兰蕙芬敷可并，芙蓉浅俗堪嫌。\n美人妆罢笑窥帘。\n插鬓些儿正欠。",
        "dynasty": "宋",
        "collection_info": null
    },
    {
        "uuid": "09fb8e5856ed30e870b85d885e17e7a5",
        "title": "西江月 歌扇潜回暖吹",
        "author": "郭应祥",
        "content": "歌扇潜回暖吹，酒兵顿解寒围。\n红莲绛蜡两交辉。\n小醉何妨大醉。\n落笔君如王勃，属辞我愧周墀。\n明年应记盍簪时。\n耿耿怀人不寐。",
        "dynasty": "宋",
        "collection_info": null
    },
    {
        "uuid": "3dbb1275da9b1132b7394fb65283aaa3",
        "title": "西江月 为爱脸边着晕",
        "author": "郭应祥",
        "content": "为爱脸边着晕，更怜肌里生香。\n此花端合占年芳。\n两朵那堪一样。\n自叹思归陶令，忽逢好事彭郎。\n朋来异卉与名章。\n击节何妨叹赏。",
        "dynasty": "宋",
        "collection_info": null
    },
    {
        "uuid": "0d1ef3ec29dc6234121c59242e1e2001",
        "title": "西江月 不但酴醿芍药",
        "author": "郭应祥",
        "content": "不但酴醿芍药，此花亦殿馀春。\n麝囊初破酒初醺。\n恰有这般风韵。\n斓坼真成绝倒，半开犹带轻颦。\n不知抵死笑何人。\n待与折来细问。",
        "dynasty": "宋",
        "collection_info": null
    },
    {
        "uuid": "d1f26c1a567577bb99dfaaccd581fb30",
        "title": "西江月 乐事无过新岁",
        "author": "郭应祥",
        "content": "乐事无过新岁，生辰恰占元宵。\n湄湘台下有欢谣。\n令尹风流年少。\n暂借牛刀凫舄，宜参豹尾鸡翘。\n政成三异合归朝。\n试目天边紫诏。",
        "dynasty": "宋",
        "collection_info": null
    },
    {
        "uuid": "98ebca0b7ef8a87d2006aed07142db57",
        "title": "西江月 头上银幡初卸",
        "author": "郭应祥",
        "content": "头上银幡初卸，堂前玉斝重飞。\n人言七十古来稀。\n七十如今已至。\n斑白元无一点，微黄已透双眉。\n一番庆寿十年期。\n更庆十番不啻。",
        "dynasty": "宋",
        "collection_info": null
    },
    {
        "uuid": "5e79c2bd56e258e0efd7c392e7acccf6",
        "title": "西江月 朔旦生朝同贺",
        "author": "郭应祥",
        "content": "朔旦生朝同贺，寿觞社瓮齐倾。\n湄湘原是小东京。\n着个风流贰令。\n地胜岂如人胜，秋清争似官清。\n双瞳炯炯鬓青青。\n稳上华途捷径。",
        "dynasty": "宋",
        "collection_info": null
    },
    {
        "uuid": "c4b5f3672bd78121e390a53ea4a91c46",
        "title": "西江月 送我匆匆行色",
        "author": "郭应祥",
        "content": "送我匆匆行色，赖君衮衮名章。\n德星今夜聚清湘。\n岂羡瀛洲方丈。\n宾醉须教主醉，更长不怕杯长。\n凤鸣端合在朝阳。\n飞诏来从天上。",
        "dynasty": "宋",
        "collection_info": null
    },
    {
        "uuid": "238f79257ebc98833a5a5ba8ff014361",
        "title": "昭君怨 歌舞籍中第一",
        "author": "郭应祥",
        "content": "歌舞籍中第一。\n情致人间第一。\n年纪不多儿。\n尽娇痴。\n昨夜华严阁下。\n今夜海棠洞下。\n多少别离情。\n泪盈盈。",
        "dynasty": "宋",
        "collection_info": null
    },
    {
        "uuid": "8ada0c5018a8fe224fd1e9913d820adc",
        "title": "昭君怨 去岁银山塔上",
        "author": "郭应祥",
        "content": "去岁银山塔上。\n今岁金山塔上。\n屈指到泉江。\n再重阳。\n有菊不妨同戴。\n有酒不妨同醉。\n嘉客与佳宾。\n两俱新。",
        "dynasty": "宋",
        "collection_info": null
    },
    {
        "uuid": "c83258fd89a8dae93ff90bb76accdc7a",
        "title": "玉楼春 匆匆相遇匆匆去",
        "author": "郭应祥",
        "content": "匆匆相遇匆匆去。\n恰似当年元未遇。\n生憎黄土岭头尘，强学章台街里絮。\n雨荒三径云迷路。\n总是离人堪恨处。\n从今对酒与当歌，空惹离情千万绪。",
        "dynasty": "宋",
        "collection_info": null
    },
    {
        "uuid": "fae82cda1a06d2e6dc947c60ccbf1b1e",
        "title": "玉楼春 贤僚益友俱亲密",
        "author": "郭应祥",
        "content": "贤僚益友俱亲密。\n真个三年如一日。\n清尊倒处笑喧哗，彩笔吟馀才俊逸。\n杯盘狼籍情真率。\n歌管棋枰仍间出。\n今朝又喜盍朋簪，何日定当抛县绂。",
        "dynasty": "宋",
        "collection_info": null
    },
    {
        "uuid": "cb0336ad6ed3d1c2cc1df7a17b86c1fc",
        "title": "鹊桥仙 金风淅淅",
        "author": "郭应祥",
        "content": "金风淅淅，银河耿耿，七夕如今又至。\n人间唤作隔年期，但只似、屈伸指臂。\n罗花列果，拈针弄线，等是纷纷儿戏。\n巧人自少拙人多，那牛女、何曾管你。",
        "dynasty": "宋",
        "collection_info": null
    },
    {
        "uuid": "005315adc48b56ca10f12d04fb88c519",
        "title": "鹊桥仙 金飙乍歇",
        "author": "郭应祥",
        "content": "金飙乍歇，冰轮欲上，万里秋空如扫。\n一年十二度团圆，甚恰限、今宵最好。\n烹麟脍凤，幕天席地，争似杯盘草草。\n明年应更胜今年，但只恐、朱颜暗老。",
        "dynasty": "宋",
        "collection_info": null
    },
    {
        "uuid": "78303d50657b28cf40dc822ff656a433",
        "title": "鹊桥仙 泥牛击罢",
        "author": "郭应祥",
        "content": "泥牛击罢，银幡卸了，又是一番春至。\n有人耳畔语低低，道宜入、新年吉利。\n堆盘红缕，浮杯绿蚁，自有及时风味。\n从今日日是东风，待拚了、偎红倚翠。",
        "dynasty": "宋",
        "collection_info": null
    },
    {
        "uuid": "d5bff9ea42cf3fd4039fb474d07bd9b4",
        "title": "鹊桥仙 薄云笼月",
        "author": "郭应祥",
        "content": "薄云笼月，轻飙却暑，天上人间佳节。\n银河自有鹊为桥，又那要、兰舟桂楫。\n后期可准，新欢如昨，选甚轻离易别。\n姮娥休要妒人呵，待更与、留连一霎。",
        "dynasty": "宋",
        "collection_info": null
    },
    {
        "uuid": "c1283dbb4a618f087f0c0065b5c8a94e",
        "title": "鹊桥仙 六人欢笑",
        "author": "郭应祥",
        "content": "六人欢笑，六姬讴唱，六博时分胜负。\n六家盘馔斗芳鲜，恰两月、六番相聚。\n特排整整，华筵楚楚，终是不如草具。\n赏心乐事四时同，又管甚、落花飞絮。",
        "dynasty": "宋",
        "collection_info": null
    },
    {
        "uuid": "199c6f30ece56e5cdb79839778db442f",
        "title": "鹊桥仙 六丁文焰",
        "author": "郭应祥",
        "content": "六丁文焰，六韬武略，那更六经心醉。\n六人相对座生风，继六逸、当年旧事。\n六州清唱，六么妙舞，执乐仍呼六妓。\n大家且饮六分觥，看宾主、迭居六位。",
        "dynasty": "宋",
        "collection_info": null
    },
    {
        "uuid": "cf6a08021a18d9cb953868b5cade82ec",
        "title": "鹊桥仙 杯盘草草",
        "author": "郭应祥",
        "content": "杯盘草草，园亭小小，不用罗帷锦幄。\n酴醿本是殿馀春，更风雨、无端趱却。\n有词可和，有棋可赌，杂以诙谐戏谑。\n闲时日日可遨嬉，又选甚，花开花落。",
        "dynasty": "宋",
        "collection_info": null
    },
    {
        "uuid": "a51a42a6566478833dd3c632f1489427",
        "title": "鹊桥仙 去年七夕",
        "author": "郭应祥",
        "content": "去年七夕，今年五日，两见浴儿高会。\n乃翁种德已多年，看衮衮、公侯未艾。\n封胡羯末，综维缜绛，堪羡金鱼垂袋。\n丹砂白蜜不须涂，把续命、彩丝与带。",
        "dynasty": "宋",
        "collection_info": null
    },
    {
        "uuid": "03280dba19509b1c87f2e4f8d43c1b12",
        "title": "鹊桥仙 两情相向",
        "author": "郭应祥",
        "content": "两情相向，一年厮睚，等得佳期又到。\n休言夜半悄无人，那喜鹊、也须知道。\n来今往古，吟诗度曲，总漫萦牵怀抱。\n不如乞取巧些些，待见了、分明祷告。",
        "dynasty": "宋",
        "collection_info": null
    },
    {
        "uuid": "34d55c64ec7c32c93218b3799b84e2b6",
        "title": "鹊桥仙 立春除夕",
        "author": "郭应祥",
        "content": "立春除夕，并为一日，此事今年创见。\n席间三世共团栾，随分有、笙歌满院。\n一名喜雪，二名饯岁，三则是名春宴。\n从教一岁大家添，但只要、明年强健。",
        "dynasty": "宋",
        "collection_info": null
    },
    {
        "uuid": "02069b98f3edbf2edcb058108369552e",
        "title": "鹊桥仙 今年七夕",
        "author": "郭应祥",
        "content": "今年七夕，新秋三日，已觉凉生院宇。\n吾乡风物胜他乡，那更着、莱衣起舞。\n泛槎经岁，分钗半夜，往事流传千古。\n独怜词客与诗人，费多少、闲言泼语。",
        "dynasty": "宋",
        "collection_info": null
    },
    {
        "uuid": "8a51e482e46462d90934e4f9c99b6aa7",
        "title": "浣溪沙 仙子凌波袜有尘",
        "author": "郭应祥",
        "content": "仙子凌波袜有尘。\n翰林摛藻笔如神。\n此花此曲两无伦。\n不与妆台簪宝髻，却来书阁伴幽人。\n恨无佳客只空尊。",
        "dynasty": "宋",
        "collection_info": null
    },
    {
        "uuid": "00dafcbf5bebc749d4bbdb8671d72aa3",
        "title": "浣溪沙 屈指中秋一日期",
        "author": "郭应祥",
        "content": "屈指中秋一日期。\n雨馀云薄月来迟。\n冰轮犹自欠些儿。\n世事孰非颠倒相，客居东位主人西。\n觞行莫惜醉如泥。",
        "dynasty": "宋",
        "collection_info": null
    },
    {
        "uuid": "61639c6e5d3f3f32e06c72f62fd02087",
        "title": "浣溪沙 树底全无一点红",
        "author": "郭应祥",
        "content": "树底全无一点红。\n今年春事又成空。\n不须追恨雨和风。\n欲去未来多恶况，独眠无寐少欢悰。\n一声啼鴂五更钟。",
        "dynasty": "宋",
        "collection_info": null
    },
    {
        "uuid": "034d636f3b17e48731649e7c55a8e99b",
        "title": "浣溪沙 尊俎之间着二陈",
        "author": "郭应祥",
        "content": "尊俎之间着二陈。\n津津眉宇笑生春。\n清歌妙舞两无伦。\n叔隗轻盈饶态度，小乔妩媚足精神。\n风流总属一家人。",
        "dynasty": "宋",
        "collection_info": null
    },
    {
        "uuid": "2a49c5e04176329c310e29b3e4968e4e",
        "title": "好事近 今日十分晴",
        "author": "郭应祥",
        "content": "今日十分晴，好个重阳天气。\n又向银山高处，为黄花一醉。\n泉江风物饱相谙，瞥眼过三岁。\n但得明年强健，任举杯何地。",
        "dynasty": "宋",
        "collection_info": null
    },
    {
        "uuid": "b9ea52d0302479e4cc8273c5879da6c6",
        "title": "好事近 今岁度元宵",
        "author": "郭应祥",
        "content": "今岁度元宵，随分点些灯火。\n不比旧家繁盛，有红莲千朵。\n客来草草办杯盘，饾饤杂蔬果。\n休羡暗尘随马，与银花铁锁。",
        "dynasty": "宋",
        "collection_info": null
    },
    {
        "uuid": "9f75912e7d99e30dcdcabd3c2a96cbbb",
        "title": "好事近 今岁庆生朝",
        "author": "郭应祥",
        "content": "今岁庆生朝，迟似迎长十日。\n试向彩衣堂下，听欢声洋溢。\n小孙能笑长能歌，已自堪娱膝。\n管取婆犹未老，见满床堆笏。",
        "dynasty": "宋",
        "collection_info": null
    },
    {
        "uuid": "0ef5d4680e1c70fe3cbd7483347d7ae2",
        "title": "满江红 节物匆匆",
        "author": "郭应祥",
        "content": "节物匆匆，又还见、浓春入眼。\n那更是、晓风初扇，宿云都卷。\n蝶舞已便花蕊乱，燕归仍惬香泥暖。\n又何须、女手学春工，并刀翦。\n欢乐事，郊垧遍。\n游赏处，轮蹄远。\n听谁家弦管，日开华宴。\n有客摛毫多丽句，惭予拆袜无长线。\n问新来、诗酒顿然疏，怎消遣。",
        "dynasty": "宋",
        "collection_info": null
    },
    {
        "uuid": "f4904e18f796c30e57c4d03985d41836",
        "title": "满江红 五十头颅",
        "author": "郭应祥",
        "content": "五十头颅，早已觉、飞腾景暮。\n愁眼看、蜂黄蝶粉，草烟花露。\n莫做阳台云雨梦，休怀渭北春天树。\n怅城闉、多少踏青人，红尘路。\n怀古恨，凭书诉。\n倾国貌，障羞妒。\n记山阴陈迹，群贤星聚。\n对景裁诗真漫与，看花不饮成虚负。\n问落红、千点总随流，归何处。",
        "dynasty": "宋",
        "collection_info": null
    },
    {
        "uuid": "f2914db32cb012589f630a10c9108d77",
        "title": "满江红 七帙华年",
        "author": "郭应祥",
        "content": "七帙华年，这强健、人谁得似。\n还又见、设弧令旦，秋风生桂。\n教子已成森砌玉，弄孙仍得追风骥。\n更后堂、深处着婵娟，笙歌沸。\n香叆篆，杯浮蚁。\n欢意洽，酡颜醉。\n有静中日月，闲中天地。\n不必亲扶灵寿杖，何须远挹浮丘袂。\n看蟠桃、着子又开花，三千岁。",
        "dynasty": "宋",
        "collection_info": null
    },
    {
        "uuid": "46e2d6a58148bd4ee018372150758a5d",
        "title": "念奴娇 琼苞玉屑",
        "author": "郭应祥",
        "content": "琼苞玉屑，问天公、底事乱抛轻坠。\n城郭山川都一样，那得个般清气。\n谢女才情，如何只道，柳絮因风起。\n比梅差可，但无绿萼红蕊。\n坐上十客雄豪，颓然一老，草具相邀至。\n驱尽寒威凭酒力，买笑千金须费。\n谁办佳词，洛阳年少，笔下生新意。\n待添几盏，共君今夕同醉。",
        "dynasty": "宋",
        "collection_info": null
    },
    {
        "uuid": "29578af8cb5dc468efe42adfbc34cfb1",
        "title": "虞美人 二年浏水司征榷",
        "author": "郭应祥",
        "content": "二年浏水司征榷。\n小却平戎略。\n征衫指日去朝京。\n恰恰一江新渌、可扬舲。\n诗工画妙俱臻极。\n到处留真迹。\n一尊莫惜暂停桡。\n不待离歌唱彻、已魂销。",
        "dynasty": "宋",
        "collection_info": null
    },
    {
        "uuid": "8cd2521aaa8e3e958423a135cc108d00",
        "title": "虞美人 梅桃末利东篱菊",
        "author": "郭应祥",
        "content": "梅桃末利东篱菊。\n着个瓶儿簇。\n寻常四物不同时。\n恰似西施二赵、太真妃。\n从来李郭多投分。\n伯仲俱清俊。\n苍颜独我已成翁。\n尚许掀髯一笑、对西风。",
        "dynasty": "宋",
        "collection_info": null
    },
    {
        "uuid": "26aa247e78267483909b0f16fd73319a",
        "title": "虞美人 周郎素蕴平戎略",
        "author": "郭应祥",
        "content": "周郎素蕴平戎略。\n聊此司征榷。\n他人两载已辞难。\n君独三年、只作一朝看。\n紫萸黄菊重阳后。\n木落秋容瘦。\n休斟别酒惨离裾。\n戚畹如今、个个有新除。",
        "dynasty": "宋",
        "collection_info": null
    },
    {
        "uuid": "5b7b0249c0a980f96948fa77dd514d92",
        "title": "虞美人 天公有意留君住",
        "author": "郭应祥",
        "content": "天公有意留君住。\n故作纤纤雨。\n闭门觅句自持觞。\n并舍官梅、时有过来香。\n沈郎诗骨元来瘦。\n更挹湘江秀。\n不须骂雨与嘲风。\n收拾个般、都入锦囊中。",
        "dynasty": "宋",
        "collection_info": null
    },
    {
        "uuid": "3a78b99c15f08bc4f05f3f69e2ebb8c6",
        "title": "醉落魄・一斛珠 琼楼玉宇",
        "author": "郭应祥",
        "content": "琼楼玉宇。\n分明不受人间暑。\n寻常岂是无三五。\n惟有今宵，皓彩皆同普。\n素娥阅尽今和古。\n何妨小驻听吾语。\n当年弄影婆娑舞。\n妙曲虽传，毕竟人何许。",
        "dynasty": "宋",
        "collection_info": null
    },
    {
        "uuid": "fb07c0ea8c759c187768f1402ffa9516",
        "title": "采桑子 中秋过了还逢社",
        "author": "郭应祥",
        "content": "中秋过了还逢社，寿我亲闱。\n百里熙熙。\n尽道平反赖母慈。\n浏川水阔吾山峻，福禄如斯。\n禄鬓青眉。\n子又生孙孙又儿。",
        "dynasty": "宋",
        "collection_info": null
    },
    {
        "uuid": "577b78c263dab55d91a48ef10fb6537e",
        "title": "采桑子 饯筵绿绕红围处",
        "author": "郭应祥",
        "content": "饯筵绿绕红围处，只这孩儿。\n两泪垂垂。\n不忍叫人遽别离。\n别离不作多时计，千日为期。\n却恐归时。\n人道寻春已较迟。",
        "dynasty": "宋",
        "collection_info": null
    },
    {
        "uuid": "2e6f10bd0dbfec80c1255d07ed52b162",
        "title": "朝中措 海棠零落玚花繁",
        "author": "郭应祥",
        "content": "海棠零落玚花繁。\n春意已将阑。\n予告恰当寒食，邀宾同赏芳园。\n湄湘台畔，杯盘楚楚，歌舞喧喧。\n预约牡丹开后，更须重倒清尊。",
        "dynasty": "宋",
        "collection_info": null
    },
    {
        "uuid": "63a2bc21e6d941c9b3abab457d01578f",
        "title": "卜算子 春事到清明",
        "author": "郭应祥",
        "content": "春事到清明，过了三之二。\n秾李夭桃委路尘，太半成泥滓。\n只有海棠花，恰似杨妃醉。\n折向铜壶把烛看，且莫教渠睡。",
        "dynasty": "宋",
        "collection_info": null
    },
    {
        "uuid": "3f32806330d57a01217480fb0f7aec84",
        "title": "卜算子 谁把洛阳花",
        "author": "郭应祥",
        "content": "谁把洛阳花，翦送河阳县。\n魏紫姚黄此地无，随分红深浅。\n小插向铜瓶，一段真堪羡。\n十二人簪十二枝，面面交相看。",
        "dynasty": "宋",
        "collection_info": null
    },
    {
        "uuid": "361aefa8c300f80399ceeee88e148d7e",
        "title": "减字木兰花 仲春是七",
        "author": "郭应祥",
        "content": "仲春是七。\n门左垂弧当此日。\n点检春光。\n百草千葩已斗芳。\n折花持酒。\n彩袖殷勤来祝寿。\n明岁而今。\n稳向南宫待捷音。",
        "dynasty": "宋",
        "collection_info": null
    },
    {
        "uuid": "9e187fdbab87171d11c1186af5a09805",
        "title": "减字木兰花 偶然相聚",
        "author": "郭应祥",
        "content": "偶然相聚。\n最是人间堪乐处。\n散步寻春。\n来作琴堂不速宾。\n缓歌一曲。\n野鹜纷纷都退缩。\n不用多杯。\n准拟花时日日来。",
        "dynasty": "宋",
        "collection_info": null
    },
    {
        "uuid": "6175423fabeea9e0945cabbb3db6f919",
        "title": "减字木兰花 栖鸾高士",
        "author": "郭应祥",
        "content": "栖鸾高士。\n文采风流谁得似。\n年德虽高。\n对酒当歌气尚豪。\n明眸皓齿。\n一朵红莲初出水。\n膝上安排。\n爱惜须教不离怀。",
        "dynasty": "宋",
        "collection_info": null
    },
    {
        "uuid": "5f989575e473ad35746ed94357fee266",
        "title": "减字木兰花 遇如不遇",
        "author": "郭应祥",
        "content": "遇如不遇。\n最是暂来还复去。\n归到乡关。\n欲再来时却恐难。\n丁宁去后。\n倩雁传书须访旧。\n万斛羁愁。\n逐水那容许大舟。",
        "dynasty": "宋",
        "collection_info": null
    },
    {
        "uuid": "ee55b6bd4f39692650dbd4974449bd65",
        "title": "柳梢青 春事匆匆",
        "author": "郭应祥",
        "content": "春事匆匆。\n花慵柳困，雨横风狂。\n寄语诗人，须烧银烛，与照红妆。\n休言桃李河阳。\n但过眼、难寻色香。\n只有今宵，更无明日，且缓飞觞。",
        "dynasty": "宋",
        "collection_info": null
    },
    {
        "uuid": "7db266a07a9a47e17efcbe043bdee7df",
        "title": "柳梢青 遁斋居士",
        "author": "郭应祥",
        "content": "遁斋居士。\n今年今日，又添一岁。\n鬓雪心灰，十分老懒，十分憔悴。\n休言富贵长年，那个是、生涯活计。\n茗饮一瓯，纹楸一局，沈烟一穗。",
        "dynasty": "宋",
        "collection_info": null
    },
    {
        "uuid": "cc21d601feb30def353a8fdd790ff1cf",
        "title": "柳梢青 薄晚才晴",
        "author": "郭应祥",
        "content": "薄晚才晴。\n相邀移席，待月中庭。\n环坐斯须，屋山高处，忽吐微明。\n云收雨止风停。\n人世有、琼楼玉京。\n一任星移，从教斗转，且缓飞觥。",
        "dynasty": "宋",
        "collection_info": null
    },
    {
        "uuid": "2ac54ed9c789aeea74a98b675a3243a3",
        "title": "柳梢青 合浦名邦",
        "author": "郭应祥",
        "content": "合浦名邦。\n风流太守，紫绶金章。\n暂驻旌麾，来临祖席，一片潇湘。\n且须缓举离觞。\n细看取、眉间点黄。\n未到还珠，已闻赐玺，归近清光。",
        "dynasty": "宋",
        "collection_info": null
    },
    {
        "uuid": "740503461b624c498e87ed7f881c0db7",
        "title": "柳梢青 两令邀宾",
        "author": "郭应祥",
        "content": "两令邀宾。\n城南佳处，饯腊迎春。\n步入梅林，纷然缟袂，间似红英。\n遥岑寸碧增明。\n更酬唱、无惭昔人。\n一笑相欢，且斟佳醑，休羡莼羹。",
        "dynasty": "宋",
        "collection_info": null
    },
    {
        "uuid": "5b3737b06f6a66d834f2beed1903879c",
        "title": "生查子 尊前主与宾",
        "author": "郭应祥",
        "content": "尊前主与宾，欠一还成九。\n休唱木犀词，预饮黄花酒。\n开怀今夕同，分手明朝又。\n不管岁年催，且把馨香嗅。",
        "dynasty": "宋",
        "collection_info": null
    },
    {
        "uuid": "457937a31f30357a84cb89bb46d6d21a",
        "title": "生查子 银烛印红衫",
        "author": "郭应祥",
        "content": "银烛印红衫，薄暮新梳洗。\n一笑奉宾欢，未解东君意。\n回廊月转初，忆趁良宵会。\n喜事在明年，剧饮拼先醉。",
        "dynasty": "宋",
        "collection_info": null
    },
    {
        "uuid": "c8eacacb7f76684e7c0fce24086447fc",
        "title": "点绛唇 九十韶光",
        "author": "郭应祥",
        "content": "九十韶光，闲忙晴雨常相半。\n赏春有愿。\n乘兴宁论晚。\n纵饮筠溪，日午花阴转。\n杯行缓。\n量悭嫌浅。\n须索斟教满。",
        "dynasty": "宋",
        "collection_info": null
    },
    {
        "uuid": "fda3d810a3ba2f57f5bbb9bfdf93fbcc",
        "title": "点绛唇 小队郊垧",
        "author": "郭应祥",
        "content": "小队郊垧，耄倪争看铜章史。\n来宣德意。\n劝相遵彝制。\n夜雨连明，百谷应滋遂。\n真奇事。\n开禧元二。\n总是丰登岁。",
        "dynasty": "宋",
        "collection_info": null
    },
    {
        "uuid": "9ef6fce03c9af8ee353dd748df2fc59e",
        "title": "点绛唇 五马归来",
        "author": "郭应祥",
        "content": "五马归来，后车载得如花女。\n缓歌金缕。\n新样京华舞。\n主悦宾欢，一醉祛袢暑。\n停箫鼓。\n且须听取。\n三朵花能语。",
        "dynasty": "宋",
        "collection_info": null
    },
    {
        "uuid": "cb93047af2b866b330764dbdfeeb4416",
        "title": "点绛唇 甲第初成",
        "author": "郭应祥",
        "content": "甲第初成，持杯酌酒来相庆。\n棣华辉映。\n相对开三径。\n小巧规模，百事都相称。\n年方盛。\n从容啸咏。\n不碍青云兴。",
        "dynasty": "宋",
        "collection_info": null
    },
    {
        "uuid": "865b66334acda56c280d20e6ebafa3f7",
        "title": "江城子 开尊拟对菊花黄",
        "author": "郭应祥",
        "content": "开尊拟对菊花黄。\n舞伊凉。\n掺渔阳。\n更有风流，妓女胜徐娘。\n只道难逢开口笑，争驰逐，利名场。\n玉山蓝水两茫茫。\n采幽香。\n泛清觞。\n橙橘堆盘，犹恨未经霜。\n底事□□堪喜处，丰年最，冠江乡。",
        "dynasty": "宋",
        "collection_info": null
    },
    {
        "uuid": "fa1976909d83ac0f921c6a37d0752224",
        "title": "临江仙 忆我归舟初系岸",
        "author": "郭应祥",
        "content": "忆我归舟初系岸，君家盛事先知。\n后房深处第三姬。\n熊罴符吉兆，鹫鷟产佳儿。\n衮衮庆源真未艾，谢兰还茁新枝。\n娇婴想见白和眉。\n他年贤子弟，今日小机宜。",
        "dynasty": "宋",
        "collection_info": null
    },
    {
        "uuid": "f65f3ff5160d556f07946d9af104febf",
        "title": "临江仙 老子开年年五十",
        "author": "郭应祥",
        "content": "老子开年年五十，依前恁地痴顽。\n昨非今是有无间。\n惟惭新赤绂，不称旧苍颜。\n休羡长年并极富，休贪宝带腰环。\n人生难得是清闲。\n急须抛县印，归去隐家山。",
        "dynasty": "宋",
        "collection_info": null
    },
    {
        "uuid": "11303393503382bf2f9025618e8b3691",
        "title": "霜天晓角 琉璃十碗",
        "author": "郭应祥",
        "content": "琉璃十碗。\n兽炭红炉暖。\n花下两枝银烛，和气洽、欢声满。\n从他吹急管。\n杯行须款款。\n尽做更移漏转，也犹胜、春宵短。",
        "dynasty": "宋",
        "collection_info": null
    },
    {
        "uuid": "6d7402a14be046d4999894150df4bc2e",
        "title": "踏莎行 鹗离风尘",
        "author": "郭应祥",
        "content": "鹗离风尘，燕辞门户。\n翩然举翮轻飞去。\n当初自恨探春迟，而今岂解留春住。\n花不重开，萍难再聚。\n垂杨只管牵离绪。\n直饶云雨梦阳台。\n梦回依旧无寻处。",
        "dynasty": "宋",
        "collection_info": null
    },
    {
        "uuid": "f6008bee344946cbc4660d991b244ce0",
        "title": "踏莎行 骤暖忽寒",
        "author": "郭应祥",
        "content": "骤暖忽寒，送春迎夏。\n金沙过了酴醿谢。\n漏声款款日偏长，奇峰历历云如画。\n幸有杯觞，堪同保社。\n棋如飞雹睛空下。\n六人酬唱已成编，他年遂水留佳话。",
        "dynasty": "宋",
        "collection_info": null
    },
    {
        "uuid": "e14b73a10185b89c1444f7935800f450",
        "title": "踏莎行 露湿冠巾",
        "author": "郭应祥",
        "content": "露湿冠巾，风生襟袖。\n月华耿耿明好昼。\n主人情意十分浓，阮咸横膝清音奏。\n渐永更筹，新凉气候。\n穿针乞巧看看又。\n却怜相聚日无多，偷闲且可陪觞豆。",
        "dynasty": "宋",
        "collection_info": null
    },
    {
        "uuid": "c99b8cc6687fc7d2b820d59c8f5a505e",
        "title": "踏莎行 明月清风",
        "author": "郭应祥",
        "content": "明月清风，绿尊红袖。\n厌厌夜饮胜如昼。\n虽然文字有馀欢，也须闲把笙歌奏。\n十雨如期，三秋届候。\n去年丰稔今年又。\n东阡西陌稼如云，笑他齐量区兼豆。",
        "dynasty": "宋",
        "collection_info": null
    },
    {
        "uuid": "e54a25b8fc101aa6576b2c8c87980022",
        "title": "踏莎行 一撮精神",
        "author": "郭应祥",
        "content": "一撮精神，百般体态。\n兰心蕙性谁能赛。\n霎时不见早思量，许多日子如何捱。\n我已安排，你须宁耐。\n看看重了鸳鸯债。\n此生永愿不分飞，傍人一任胡瞋怪。",
        "dynasty": "宋",
        "collection_info": null
    },
    {
        "uuid": "0957bcf706d438111b4191892427ad6f",
        "title": "踏莎行 自昔中元",
        "author": "郭应祥",
        "content": "自昔中元，多生上相。\n麒麟今又来天上。\n云衢虽未掇勋名，月评先已腾声望。\n宝鼎浓熏，金翘绝唱。\n真珠百斛倾家酿。\n斯辰聊用祝龟龄，他年端合扶鸠杖。",
        "dynasty": "宋",
        "collection_info": null
    },
    {
        "uuid": "472ba37365b3fc3fd8892a62d5f731e0",
        "title": "踏莎行 春已经旬",
        "author": "郭应祥",
        "content": "春已经旬，历方换岁。\n六花依旧来呈瑞。\n细思残腊与新年，一般清绝元非二。\n宿麦连云，遗蝗入地。\n坡仙有句谁能继。\n元宵此去日无多，会看霁色生和气。",
        "dynasty": "宋",
        "collection_info": null
    },
    {
        "uuid": "8bf63081067441a422bd8c94c0e8665a",
        "title": "南歌子 生世逢端午",
        "author": "郭应祥",
        "content": "生世逢端午，齐头五十番。\n一番须作一般看。\n又听竞船萧鼓、沸江干。\n不用丝缠臂，休将艾插门。\n及时蒲黍漫登盘。\n只恐岁华催促、鬓毛斑。",
        "dynasty": "宋",
        "collection_info": null
    },
    {
        "uuid": "19a7ff7e9b5e0c8934e746e86987b996",
        "title": "南歌子 心下悬悬地",
        "author": "郭应祥",
        "content": "心下悬悬地，侬家好好儿。\n相怜相惜许多时。\n岂料一朝轻拆、便轻离。\n要见无由见，教归不肯归。\n数珠懒把镜慵窥。\n只有新添鬓雪、减腰围。",
        "dynasty": "宋",
        "collection_info": null
    },
    {
        "uuid": "641b14e3a2792079f4e047cf632b169f",
        "title": "好事近 春事日相催",
        "author": "郭应祥",
        "content": "春事日相催，红尽浅桃深杏。\n可惜窥园无暇，任绿苔封径。\n凭谁说与雨和风，休要太狂横。\n等待禁烟予告，要选幽寻胜。",
        "dynasty": "宋",
        "collection_info": null
    },
    {
        "uuid": "94dd6590e809840fb4a01f5f535c8a7b",
        "title": "卜算子 午夜一声雷",
        "author": "郭应祥",
        "content": "午夜一声雷，急雨如飞雹。\n枝上残红半点无，密叶都成幄。\n苦恨薄书尘，刚把闲身缚。\n却意湄湘春暮时，处处堪行乐。",
        "dynasty": "宋",
        "collection_info": null
    },
    {
        "uuid": "04175066ef7c68f6c20cc46d6a41a15e",
        "title": "卜算子 城上着裴亭",
        "author": "郭应祥",
        "content": "城上着裴亭，亭下临湘水。\n泼黛揉蓝画不成，暝色仍含紫。\n忙里不知春，却问今馀几。\n相与偷将半日闲，共把尘襟洗。",
        "dynasty": "宋",
        "collection_info": null
    },
    {
        "uuid": "6d1862d8efd11d56e194f50cf50f709c",
        "title": "更漏子 月蟠根",
        "author": "郭应祥",
        "content": "月蟠根，天雨粟。\n宜贮阿娇金屋。\n心欲醉，眼偏明。\n无穷佳思生。\n焰银红，纷宝斝。\n倒着接䍦花下。\n人已散，梦初回。\n渴心犹望梅。",
        "dynasty": "宋",
        "collection_info": null
    },
    {
        "uuid": "0b91e53c906887552d70f49062fa3c41",
        "title": "谒金门 香篆袅",
        "author": "郭应祥",
        "content": "香篆袅。\n瓶里梅英犹小。\n鸳瓦霜华睛欲晓。\n今年生日好。\n鬓绿颜朱不老。\n女嫁儿婚将了。\n四世团栾同一笑。\n人间如此少。",
        "dynasty": "宋",
        "collection_info": null
    },
    {
        "uuid": "af96fa4d5875c173e68c96ab02c58776",
        "title": "鹧鸪天 屈指新年五十三",
        "author": "郭应祥",
        "content": "屈指新年五十三。\n未嫌垂领雪毵毵。\n设弧届旦人交贺，题座无功我自惭。\n荣莫羡，富休贪。\n寿龄也不慕彭聃。\n只思了却痴儿事，一榻香凝晓梦酣。",
        "dynasty": "宋",
        "collection_info": null
    },
    {
        "uuid": "32248956108fa6d49e69c404d48f1156",
        "title": "秦楼月・忆秦娥 三月一",
        "author": "郭应祥",
        "content": "三月一。\n题舆恰届垂弧日。\n垂弧日。\n武安门外，欢声扬溢。\n双瞳炯炯头如漆。\n天公付与长生质。\n长生质。\n云霄稳坐，持荷簪笔。",
        "dynasty": "宋",
        "collection_info": null
    },
    {
        "uuid": "958e4f4108f0424630931128f95ebd37",
        "title": "卜算子 绿烛间红花",
        "author": "郭应祥",
        "content": "绿烛间红花，绝艳交相照。\n不分花时雨又风，折取供吟笑。\n拟把插乌巾，却恨非年少。\n点笔舒笺领略渠，座客词俱妙。",
        "dynasty": "宋",
        "collection_info": null
    },
    {
        "uuid": "747a0e41f32cd753de0bced147a07e3f",
        "title": "临江仙 姑射仙人肌雪莹",
        "author": "郭应祥",
        "content": "姑射仙人肌雪莹，笑他红紫纷纷。\n从教藏白后庭深。\n虬枝才破蕾，鼻观已遥闻。\n花正繁时春又暮，年华荏苒催人。\n惜花心事与谁论。\n长哦清绝句，目断古南云。",
        "dynasty": "宋",
        "collection_info": null
    }
]