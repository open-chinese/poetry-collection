[
    {
        "uuid": "7f4e37c17e371e281eac5bdb2bce6d3f",
        "title": "水调歌头 潇洒东湖上",
        "author": "林淳",
        "content": "潇洒东湖上，夜雨洗清秋。\n朝来尘霁，凝望千里兴悠悠。\n山色揉蓝深染，波影青铜新铸，□冷翠光浮。\n蓑笠真吾事，聊整钓鱼钩。\n坐中客，凌王谢，更风流。\n一觞一咏，豪俊谈笑气吞牛。\n花月连环长好，到处名园池□，遇景且遨游。\n试问陶元亮，底事赋归休。",
        "dynasty": "宋",
        "collection_info": null
    },
    {
        "uuid": "1d41fffabc16cd23dc5ac19995d42e28",
        "title": "鹧鸪天 天近袄知雨露浓",
        "author": "林淳",
        "content": "天近袄知雨露浓。\n湖山无日不春风。\n闲花野草皆掀舞，曾在君王顾盼中。\n时易得，会难逢。\n朝为逆旅暮三公。\n蛟龙得雨飞无便，鸡犬腾云夙有功。",
        "dynasty": "宋",
        "collection_info": null
    },
    {
        "uuid": "2080a23c51a007acf4d6c51ce150002e",
        "title": "柳梢青 富贵园林",
        "author": "林淳",
        "content": "富贵园林。\n清虚清馆，随意登临。\n物外风光，云明花媚，鸟语烟深。\n徐徐缓辔微吟。\n迤逦度、松间柳阴。\n览遍幽奇，小舟归晚，月映波心。",
        "dynasty": "宋",
        "collection_info": null
    },
    {
        "uuid": "177611fa364f68aff5515dc3ffe81810",
        "title": "浣溪沙 却忆西湖烂漫游",
        "author": "林淳",
        "content": "却忆西湖烂漫游。\n水涵山影翠光浮。\n轻舟短棹不惊鸥。\n带露精神花妩媚，依风情态柳温柔。\n莺歌燕语巧相留。",
        "dynasty": "宋",
        "collection_info": null
    },
    {
        "uuid": "1092a27be989eadb786b3888c3cedbce",
        "title": "水调歌头 湖波涨新绿",
        "author": "林淳",
        "content": "湖波涨新绿，环绕越王山。\n棠斋清昼馀暇，赢得静中观。\n四面屏围碧玉，十里障开云锦，冰鉴倒晴澜。\n目送孤鸿远，心与白鸥闲。\n隘游人，喧鼓吹，杂歌欢。\n晓天澄霁，花羞柳妒怯春寒。\n好在风光满眼，只恐阳春有脚，催诏下天关。\n剩写鹅溪幅，归去凤池看。",
        "dynasty": "宋",
        "collection_info": null
    },
    {
        "uuid": "40b376f90d3482df5a5f6cae9004ac47",
        "title": "水调歌头 疏水绕城郭",
        "author": "林淳",
        "content": "疏水绕城郭，农利遍三山。\n使君重本，雅志初不在游观。\n化出玉壶境界，挥洒锦囊词翰，笔下涌波澜。\n天巧无馀蕴，意匠自舒闲。\n拥鳌头，民同乐，颂声欢。\n养花天气，云柔烟腻护朝寒。\n桃李满城阴合，杨柳绕堤绿暗，幽鸟语间关。\n似诉风光好，留与后人看。",
        "dynasty": "宋",
        "collection_info": null
    },
    {
        "uuid": "80510f52bed89dd0eddcea86296f4587",
        "title": "水调歌头 螺水亘千古",
        "author": "林淳",
        "content": "螺水亘千古，鳌顶冠三山。\n年丰帅阃尘静，栏槛纵遐观。\n四望潮登浦溆，万顷绿浮原野，堤岸溢波澜。\n畎浍皆沾足，日永桔槔闲。\n肆华筵，鱼鸟乐，众宾欢。\n良辰好景，年年莫放此盟寒。\n且念新湖遗爱，莫作故园遐想，到处是乡关。\n勋业知非晚，聊把镜频看。",
        "dynasty": "宋",
        "collection_info": null
    },
    {
        "uuid": "7f37ab2b829cbaa005c29557a3918b3e",
        "title": "菩萨蛮 鹅溪净称烟笼月",
        "author": "林淳",
        "content": "鹅溪净称烟笼月。\n澄心白称光浮雪。\n净白两俱宜。\n天然浓淡枝。\n花光神意远。\n吮墨含毫浅。\n依约有香来。\n春风随手开。",
        "dynasty": "宋",
        "collection_info": null
    },
    {
        "uuid": "a70db817494840fe4613b049182c1b24",
        "title": "减字木兰花 嫣然笑粲",
        "author": "林淳",
        "content": "嫣然笑粲。\n醉靥融滋春意烂。\n侍宴终宵。\n欢动帘帏酒易消。\n尊前狂客。\n惊见蕊仙新谪籍。\n珠阁深关。\n丹就同归海上山。",
        "dynasty": "宋",
        "collection_info": null
    },
    {
        "uuid": "fb487920b2775d6cd84e3844c2ef76cb",
        "title": "减字木兰花 烛花呈灿",
        "author": "林淳",
        "content": "烛花呈灿。\n瑞气满筵春欲烂。\n月色中宵。\n疑是阶前雪未消。\n骚人词客。\n魂断蜡梅香已籍。\n谁更情关。\n一点新愁入远山。",
        "dynasty": "宋",
        "collection_info": null
    },
    {
        "uuid": "e82e81e562e89a4bce8a0c93a02b9ab3",
        "title": "浣溪沙 冒雪休寻访戴船",
        "author": "林淳",
        "content": "冒雪休寻访戴船。\n红炉剩爇宝香然。\n阁儿煨暖两三椽。\n更有玉杯传素手，梅花相对两争妍。\n停杯听唱月娟娟。",
        "dynasty": "宋",
        "collection_info": null
    },
    {
        "uuid": "33734a38c7ee5cacd71299449fb35008",
        "title": "风光阁",
        "author": "林淳",
        "content": "万箇琅玕照碧溪，翠萝苍木与云齐。\n山南山北皆春色，岂特风光在水西。",
        "dynasty": "宋",
        "collection_info": null
    },
    {
        "uuid": "9adaa9569a4f5030ebe389d014c111c8",
        "title": "秋霜阁吟",
        "author": "林淳",
        "content": "烟霞鬰林峦，天地横机轴。\n天巧出经纬，织来云锦簇。\n木杪见浮屠，突兀隠渠屋。\n夕照含幽微，曛红间深绿。\n可望不可亲，白鸟时往復。\n飞阁凌秋霜，危槛倚修竹。\n崖阴分白昼，飒爽变幽谷。\n隙地清绝处，他年犹可卜。\n山水固依然，为我留苍木。",
        "dynasty": "宋",
        "collection_info": null
    },
    {
        "uuid": "0c697c7b0d9b841cc9df557f2aca0348",
        "title": "清心堂",
        "author": "林淳",
        "content": "好山佳水照晴檐，时鼓瑶琴颂雅南。\n吏散庭空无箇事，一轮明月印寒潭。",
        "dynasty": "宋",
        "collection_info": null
    },
    {
        "uuid": "110e7a5ab6daa9dd4309d4f713b39d4e",
        "title": "锦照堂",
        "author": "林淳",
        "content": "溪西受日云山丽，乞与溪东作锦屏。\n好把生绢写归去，光华清昼烂门庭。",
        "dynasty": "宋",
        "collection_info": null
    },
    {
        "uuid": "f902c2b30f459ae870712584eab9b0d2",
        "title": "蒸霞亭",
        "author": "林淳",
        "content": "种桃人去岁华更，依旧红霞照月明。\n但见浓云环百里，谁知春色满寰瀛。",
        "dynasty": "宋",
        "collection_info": null
    },
    {
        "uuid": "7c476f8829669c9215c8061cbcfca306",
        "title": "旵山",
        "author": "林淳",
        "content": "昔来因梼雨，祝旱却重游。\n洞裏龙何在，山前水自流。\n黄杨厄闰岁，白菊殿残秋。\n正好看云起，朱帘莫下鈎。",
        "dynasty": "宋",
        "collection_info": null
    },
    {
        "uuid": "d3e9dcb61e59ced7a802c598aac4c33d",
        "title": "琴溪",
        "author": "林淳",
        "content": "湛湛长溪水，飞桥远近通。\n客喧墟市合，仙去钓台空。\n欲辨磨崖字，忽闻遵渚鸿。\n僧无赞公趣，谁与论崖中。",
        "dynasty": "宋",
        "collection_info": null
    }
]