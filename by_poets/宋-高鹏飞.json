[
    {
        "title": "次王元吉咏梅",
        "author": "高鹏飞",
        "content": "约略阳和动管灰，南枝已冠百花魁。\n莫教陇驿携春去，且向罗浮唤梦回。\n玉骨风标自仙种，铁肠赋咏谩多才。\n只应剩结青青子，调鼎功夫看后来。",
        "dynasty": "宋",
        "collection_info": null
    },
    {
        "title": "窗轩",
        "author": "高鹏飞",
        "content": "一窗开永昼，万象出天成。\n风力欺杨絮，雷声唤笋萌。\n愁多春不愿，病起眼犹明。\n最喜今朝雨，川原足暮耕。",
        "dynasty": "宋",
        "collection_info": null
    },
    {
        "title": "过王氏云庄",
        "author": "高鹏飞",
        "content": "十里云庄路，东风信杖藜。\n好花连夜发，幽鸟傍人啼。\n香宇禅心冷，山容醉眼迷。\n老僧春睡处，明月印楼西。",
        "dynasty": "宋",
        "collection_info": null
    },
    {
        "title": "孤吟",
        "author": "高鹏飞",
        "content": "世景云来去，人情水浅深。\n尘埃从满眼，交友欲知心。\n山简岂爱酒，陶潜元解琴。\n对人不敢语，仰面数归禽。",
        "dynasty": "宋",
        "collection_info": null
    },
    {
        "title": "深夜风雨有怀故人",
        "author": "高鹏飞",
        "content": "心驰流水高山外，身在落花啼鸟中。\n滴得愁浓青杏雨，吹教梦断碧梧风。\n垂堂远愧千金子，扫地空怜一亩宫。\n两朵灯花伴孤独，清懽那得玉人同。",
        "dynasty": "宋",
        "collection_info": null
    },
    {
        "title": "首夏",
        "author": "高鹏飞",
        "content": "千里辞家不作难，归来春事总阑珊。\n久留午梦梅黄雨，重索冬衣麦秀寒。\n百箔老蚕铺雪乳，一庭新竹长琅玕。\n此时正喜民财阜，野草閒花任自残。",
        "dynasty": "宋",
        "collection_info": null
    },
    {
        "title": "湖上",
        "author": "高鹏飞",
        "content": "舟载閒云稳，湖光荡碧天。\n笑看沙上鸟，终日伴雏眠。",
        "dynasty": "宋",
        "collection_info": null
    },
    {
        "title": "深夜独步思兄南伯举杯扣门则卧矣",
        "author": "高鹏飞",
        "content": "绿柳桥边古道横，干坤寂寂夜三更。\n月窥门处君高卧，露湿衣时夜独行。\n杯酒孰同驱俗意，天风时下步虚声。\n明朝世界尘依旧，试挽银河一洗清。",
        "dynasty": "宋",
        "collection_info": null
    },
    {
        "title": "丈亭渡阻风",
        "author": "高鹏飞",
        "content": "捲地西风翻巨浪，小舟仍泊夜来湾。\n行沽携榼虽无酒，卧看开篷幸有山。\n原草正肥黄犊饱，汀苹未老白鸥閒。\n平生遇险须知止，眼对江神一解颜。",
        "dynasty": "宋",
        "collection_info": null
    },
    {
        "title": "湖上",
        "author": "高鹏飞",
        "content": "好景难逢奈老何，十年此地绝经过。\n山如得意晚犹碧，雨亦知愁秋更多。\n造化从渠旋磨蚁，功名笑汝扑灯蛾。\n湖边直欲呼船去，更共渔人挂绿蓑。",
        "dynasty": "宋",
        "collection_info": null
    },
    {
        "title": "晚兴",
        "author": "高鹏飞",
        "content": "风静湖光一鑑浮，青山四顾淡舒秋。\n松阴满径归来晚，醉看岩花笑白头。",
        "dynasty": "宋",
        "collection_info": null
    },
    {
        "title": "夜渡鄞江",
        "author": "高鹏飞",
        "content": "睡起开篷月在沙，晚江山影动龙蛇。\n诗成索笔无人应，酒尽空囊何处赊。\n船去船来数声橹，江南江北几人家。\n星娥定怪归来晚，从此西风欲泛槎。",
        "dynasty": "宋",
        "collection_info": null
    },
    {
        "title": "南溪",
        "author": "高鹏飞",
        "content": "闻说南溪好，肩车带雨来。\n涧泉鸣细石，松木衣苍苔。\n云笑人情薄，山随客语回。\n黄花幽意足，知復为谁开。",
        "dynasty": "宋",
        "collection_info": null
    },
    {
        "title": "次静海令盖晞之食蟹",
        "author": "高鹏飞",
        "content": "吴中郭索声价高，草泥足上生青毛。\n越中海市喧儿曹，白蟹厌饫霜前螯。\n新丰逆旅酒濯足，齐国相君饭脱粟。\n当时珍味无所需，吴越土宜俱碌碌。",
        "dynasty": "宋",
        "collection_info": null
    },
    {
        "title": "復游鄞江",
        "author": "高鹏飞",
        "content": "欲扣山扉汲野泉，支筇眼驻柳阴边。\n苦无平地休穿屐，待有轻风却放船。\n孤笛叫开云裏月，一竿撑破水中天。\n舟人相戒低声语，沙上恐惊鸥鹭眠。",
        "dynasty": "宋",
        "collection_info": null
    },
    {
        "title": "次孙烛湖秋夜有感",
        "author": "高鹏飞",
        "content": "忽作清宵梦，非关世累长。\n月随花影转，水照木阴凉。\n浴露千峰碧，梳风两鬓苍。\n明朝须洗耳，秋意过寒螀。",
        "dynasty": "宋",
        "collection_info": null
    },
    {
        "title": "舟中  其一",
        "author": "高鹏飞",
        "content": "木落山高秋去后，犬惊人语夜深时。\n小舟满载离愁重，惟有孤鸣寒雁知。",
        "dynasty": "宋",
        "collection_info": null
    },
    {
        "title": "舟中  其二",
        "author": "高鹏飞",
        "content": "一水分流无限曲，两山相对不知名。\n渔翁夜半归南陌，认作中流击楫声。",
        "dynasty": "宋",
        "collection_info": null
    },
    {
        "title": "秋晚",
        "author": "高鹏飞",
        "content": "断云送归雁，斜阳明晚枫。\n西风洒双鬓，醉倚危阑东。",
        "dynasty": "宋",
        "collection_info": null
    }
]