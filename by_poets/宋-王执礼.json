[
    {
        "uuid": "7a6784c869b411a1c30cf98ce23f929d",
        "title": "赋将军木",
        "author": "王执礼",
        "content": "脱急曾闻匿异人，论功仅得号将军。\n长身已逐云烟去，頼有孙枝记旧勋。",
        "dynasty": "宋",
        "collection_info": null
    },
    {
        "uuid": "26a7a9f10c477700edbe19ba879ad33c",
        "title": "游玉仙诸洞戏题碧云石崖",
        "author": "王执礼",
        "content": "已从鹿岩游，更入龙洞去。\n横足螃蟹行，连臂猿猱度。\n滑径铿蜡屐，阴崖然桦炬。\n振策扶颠隮，扪萝猛攀附。\n涂险几欲穷，境胜忽有遇。\n谽谺通石窦，参差流玉乳。\n形开趣弥深，兴集理自裕。\n便将遗世纷，且復恣幽步。\n纡余穷冥搜，淹留迫颓暮。\n题诗识苍壁，聊写心迹素。\n重游岂无期，恐忘来时路。",
        "dynasty": "宋",
        "collection_info": null
    },
    {
        "uuid": "dddf8c95f31572a1b1efd149e9aa0482",
        "title": "湖山纪游",
        "author": "王执礼",
        "content": "吴山东南秀，葱鬰盘帝城。\n西湖据其趾，御气通波心。\n余膏被草木，蔚眼皆欣荣。\n□晨天宇穆，惠风泛初晴。\n春色正妍妙，放怀共扬舲。\n中流入汗漫，旷阔无埃氛。\n湖光挟山渌，倒射玻璃青。\n丝管响空翠，楼观森峥嵘。\n献酬杂歌啸，烂漫纷醉醒。\n取乐固莫并，兴怀一何深。\n缅惟昔三贤，精爽日以沈。\n但余画像在，尚想鸣佩襟。\n希古秉微尚，崇雅摅恬情。\n羌予翳蓬藋，无復企组缨。\n淡泊自有得，荣华非所欣。\n舍舟纵散策，逸兴生崚嶒。\n白云引遐眺，碧岫延深登。\n幽期浩无涯，忽到静者门。\n长松有令姿，流水无俗声。\n绝磴猿可呼，出谷鶑始鸣。\n乃知物外境，兹象本不惊。\n逝耶初无将，至耶亦无迎。\n便将谢尘鞅，兹焉支颓龄。\n山鸦接晚翅，落日催行縢。\n归欤赋新篇，聊復记吾曾。",
        "dynasty": "宋",
        "collection_info": null
    },
    {
        "uuid": "b8ec3dca2c8793980ac8e390b1ca4dc3",
        "title": "锦溪次赵令韵二首  其一",
        "author": "王执礼",
        "content": "微云淡日半昏明，初换春衫步屧轻。\n行到小桥幽绝处，朗吟诗句答溪声。",
        "dynasty": "宋",
        "collection_info": null
    },
    {
        "uuid": "d418923ad1b4cca8d7dc592bbdba0e0f",
        "title": "锦溪次赵令韵二首  其二",
        "author": "王执礼",
        "content": "困人天气近清明，花信风来拂面轻。\n屏却鸣驺成独往，绿杨阴裏听鶑声。",
        "dynasty": "宋",
        "collection_info": null
    },
    {
        "uuid": "ca79861849a6c49638273a35661a9a13",
        "title": "游钱王太庙",
        "author": "王执礼",
        "content": "数间老屋半欹颓，宗祏虽存没草莱。\n尚有遗民呼太庙，可堪游鹿上荒台。\n花开陌路空余恨，麦被陵陂不尽哀。\n三节还乡平日志，化为杜宇定归来。",
        "dynasty": "宋",
        "collection_info": null
    }
]