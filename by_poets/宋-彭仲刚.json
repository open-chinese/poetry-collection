[
    {
        "uuid": "049b45d63f9b0b09253fa9127749d119",
        "title": "题虚照堂",
        "author": "彭仲刚",
        "content": "宇空发天光，所患在自窒。\n机乘不容穟，事至纷若栉。\n是中有物横，满眼皆黑漆。\n斯堂亦空欤，为我作虚室。",
        "dynasty": "宋",
        "collection_info": null
    },
    {
        "uuid": "43ec04fd1bad4947c176daa6950d2f5f",
        "title": "题平心堂",
        "author": "彭仲刚",
        "content": "一泓不盈寸，天地同其流。\n微风相倾欹，浩浩怀山丘。\n牛马已不辨，况能鉴微不。\n我欲称物施，舍是将安求。",
        "dynasty": "宋",
        "collection_info": null
    },
    {
        "uuid": "39001976f5bb7e51cca8b42ff1c28b89",
        "title": "三台峰",
        "author": "彭仲刚",
        "content": "雁荡奇峰绝比伦，巍然森列应天文。\n光联奎壁期公辅，名显瑶阶欲致君。\n峻极冷擎中夜月，峥嵘突出半空云。\n朝廷正尔需贤佐，光岳钟灵气未分。",
        "dynasty": "宋",
        "collection_info": null
    }
]