[
    {
        "uuid": "5418d84ae0980c38383f38b1b41d537c",
        "title": "赠学者",
        "author": "李衡",
        "content": "学诗如参禅，初不在言句。\n伛偻巧承蜩，梓庆工削鐻。\n借问孰师承，妙处应自悟。\n向来大江西，洪徐暨韩吕。\n山谷擅其宗，诸子为之辅。\n短句与长篇，一一皆奇语。\n卓尔自名家，无愧城南杜。\n君诗亦可人，羞作女工蠹。\n正临百尺竿，到此方进步。\n我性文字空，志在学农圃。\n老矣甘摧颓，肯復事雕组。\n少读三百篇，每自叹无补。\n一念绝邪思，得处忘我所。\n学诗如参禅，无舍亦无取。\n立雪谩齐要，断臂徒自苦。\n君欲问活法，活法无觅处。",
        "dynasty": "宋",
        "collection_info": null
    },
    {
        "uuid": "c78d02b65ceef94377e21aa116d7404c",
        "title": "短项翁",
        "author": "李衡",
        "content": "我生懒放世无偶，身即嚣尘志林莽。\n寒饥未免困啼号，束带深惭为升斗。\n先生闭户傲羲皇，云梦胸中吞八九。\n抟风暂尔抑雄飞，万事纷纷付巵酒。\n年来得此短项翁，落落虚怀真胜友。\n烟蓑称体翦疏筠，老态婆娑固不羣。\n每笑鸱夷託后尘，臭味仍復羞昆崙。\n何曾为致常持满，来此与尔谈胚浑。\n异时先生登紫微，定自与尔相追随。\n想应頼尔排纷扰，坐觉秋毫泰山小。",
        "dynasty": "宋",
        "collection_info": null
    },
    {
        "uuid": "fb7bafc7efadbd5555ffd85073ebf8d7",
        "title": "功成亦赋短项翁诗復次其韵",
        "author": "李衡",
        "content": "君不见仲淹居河汾，目营四海心六经。\n又不见子幼反田里，拊缶乌乌徒快耳。\n续经愤世虽自喜，岂识浊醪函妙理。\n皤然短项滑稽徒，却笑两翁非通儒。\n可人风味敌冰壶，惟酒是务焉知余。\n不学羽衣李集贤，斗酒过量项飞泉。\n復怜胡子名空传，缓急由人肠中干。\n高情陶彼勋华风，放怀那惜倾千钟。\n鄙哉成德真小器，一击堕地羞空空。\n嗟余磊磈填心胸，安得与尔长相逢。\n会当乞尔扁舟去，烟雨空蒙伴钓翁。",
        "dynasty": "宋",
        "collection_info": null
    },
    {
        "uuid": "12d5716aaf9a2570cdfecd764bd6a5e9",
        "title": "与仲弥性同次唐人二诗韵  其一",
        "author": "李衡",
        "content": "尽日困登陟，跏趺聊对床。\n岩空眩层碧，草细函幽香。\n弔古谩秋思，开尊延月光。\n随身有竿木，作戏且逢场。",
        "dynasty": "宋",
        "collection_info": null
    },
    {
        "uuid": "71a82b904b9c3cc967cb7b4889bcc0f9",
        "title": "与仲弥性同次唐人二诗韵  其二",
        "author": "李衡",
        "content": "天面无纤霭，平川灏气吞。\n搘筇临阁道，拂石憩云根。\n柳映山前路，烟摇水北村。\n醉归风满袖，斜月在蓬门。",
        "dynasty": "宋",
        "collection_info": null
    },
    {
        "uuid": "844418a17db7909e3d4f468a9614b93d",
        "title": "乐庵初成二首  其一",
        "author": "李衡",
        "content": "老子平生百不足，庵成那管食无肉。\n终朝闭户只读书，四面开窗都见竹。",
        "dynasty": "宋",
        "collection_info": null
    },
    {
        "uuid": "9372ba7ddfc4b1e8825636573340a8c9",
        "title": "乐庵初成二首  其二",
        "author": "李衡",
        "content": "投老庵居百事宜，早眠晏起不论时。\n更长睡足披衣坐，倾耳林间竹画眉。",
        "dynasty": "宋",
        "collection_info": null
    },
    {
        "uuid": "50d0bdc6d90d365fe7bb332ba0bbf024",
        "title": "乐庵所藏柳影及松梅二画因作二绝摹作砑花笺至今盛行于吴门  其二",
        "author": "李衡",
        "content": "崔嵬霜干欲凌云，俯映寒梢数尺春。\n须信苍髯浄明老，坐中容有散花人。",
        "dynasty": "宋",
        "collection_info": null
    },
    {
        "uuid": "937e6ead41d7ba6447b96d58ce8597c9",
        "title": "偈",
        "author": "李衡",
        "content": "竿木随身得自由，应缘已毕復何求。\n翛然来往等孤雁，影落寒潭迹不留。",
        "dynasty": "宋",
        "collection_info": null
    }
]