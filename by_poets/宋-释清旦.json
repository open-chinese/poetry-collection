[
    {
        "uuid": "a46419e223ef0d71dcaae5068f322a62",
        "title": "偈二首  其一",
        "author": "释清旦",
        "content": "三世诸佛不知有，一一面南看北斗。\n狸奴白牯却知有，云外金毛正哮吼。\n箇中隠显现全身，头头透脱无前后。\n拨转机轮向上关，八角磨盘空裏走。",
        "dynasty": "宋",
        "collection_info": null
    },
    {
        "uuid": "68aa7e1a37af0162815853b3e9d27038",
        "title": "偈二首  其二",
        "author": "释清旦",
        "content": "三脚馿子弄蹄行，步步相随不相到。\n树头惊起双双鱼，拈来一老一不老。\n为怜松竹引清风，其柰出门便是草。\n因唤檀郎识得渠，大机大用都推倒。\n烧香勘证见根源，粪埽堆头拾得宝。\n丛林浩浩谩商量，劝君莫谤先师好。",
        "dynasty": "宋",
        "collection_info": null
    },
    {
        "uuid": "3421843bd3d4d01406c467849678bc3a",
        "title": "颂古四首  其一",
        "author": "释清旦",
        "content": "世尊拈花，迦叶微笑。\n天际二轮，更相互照。\n若能截断老瞿昙，闭目黄河只一跳。",
        "dynasty": "宋",
        "collection_info": null
    },
    {
        "uuid": "17ce7651fa8e3f1d826bfbabc731c39f",
        "title": "颂古四首  其二",
        "author": "释清旦",
        "content": "荆棘林中宣妙义，蒺藜园裏放毫光。\n千言万语无人会，又逐流鶑过短墙。",
        "dynasty": "宋",
        "collection_info": null
    },
    {
        "uuid": "7ce9db965eb6402992e0dfb0a80c618b",
        "title": "颂古四首  其三",
        "author": "释清旦",
        "content": "谁道先师无此语，焦尾大虫元是虎。\n胡蜂不恋旧时窠，猛将岂在家中死。\n急着眼，却回顾。\n若会截流那下去，匝地清风随步举。",
        "dynasty": "宋",
        "collection_info": null
    },
    {
        "uuid": "9b51b98a0c5d733f90030b1d488422b3",
        "title": "颂古四首  其四",
        "author": "释清旦",
        "content": "崄崖之处，无处插嘴。\n去却药忌，露当门齿。\n杈下放身舍命，箇裏如龙得水。\n三千里外赚吾来，捋虎鬚兮捉虎尾。",
        "dynasty": "宋",
        "collection_info": null
    }
]