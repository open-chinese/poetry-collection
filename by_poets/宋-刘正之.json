[
    {
        "uuid": "d282798bf428494e99dd7539a9e331fa",
        "title": "送别赵紫芝",
        "author": "刘正之",
        "content": "夫君落落大雅姿，声名早与贺白驰。\n锦囊千首不疗饥，非诗穷人穷乃时。\n忆昔闻君未识面，独传句法夸清健。\n朅来白下一相逢，倾盖论心曾几见。\n划然起柁春江流，我亦江头寻去舟。\n人生相聚会有别，江水江花无尽愁。\n万事不如归去好，石田茅屋生春草。\n如君自是玉堂仙，轻车缓辔长安道。\n春日迟迟柳依依，攀柔条兮送君归。",
        "dynasty": "宋",
        "collection_info": null
    },
    {
        "uuid": "938668504155793310a018b085ab7963",
        "title": "送刘旬甫",
        "author": "刘正之",
        "content": "雨雪成岁暮，之子远徂征。\n酌酒起相送，慨我别离情。\n池阳实大藩，佐车屈时英。\n子行一请觐，上计趋吴京。\n良玉怀贞操，芳兰含远馨。\n临歧一珍重，即此万里程。",
        "dynasty": "宋",
        "collection_info": null
    }
]