[
    {
        "title": "咏鹭鸶",
        "author": "邵棠",
        "content": "如鷴非鹤自精神，天地江湖快尔生。\n既不鹃吟因甚瘦，何尝食素也能清。\n随身钓具去无计，到处画图来便成。\n见说得鱼归较晚，芦花滩上月偏明。",
        "dynasty": "宋",
        "collection_info": null
    },
    {
        "title": "赠山庵高士",
        "author": "邵棠",
        "content": "山带寒流无俗声，通樵一径锁清阴。\n幽人饱卧西风裏，并午醒来黄叶深。",
        "dynasty": "宋",
        "collection_info": null
    },
    {
        "title": "梅",
        "author": "邵棠",
        "content": "破荒风信到花英，标格孤高画不成。\n万古色专天下白，一生香在雪中清。\n罗浮松月关幽兴，野路梨云散晓情。\n我欲重来竟题墨，莫教吹动玉箫声。",
        "dynasty": "宋",
        "collection_info": null
    },
    {
        "title": "闻笛",
        "author": "邵棠",
        "content": "蓑笠相从老故丘，断桥流水护深幽。\n竹箫吹落黄昏月，诗与梅花一例愁。",
        "dynasty": "宋",
        "collection_info": null
    },
    {
        "title": "春山雨中闻笛",
        "author": "邵棠",
        "content": "余寒欺酒不成醺，转觉供诗景物新。\n篛笠带归山路雨，竹箫吹老陇梅春。\n田君泉石闲招隐，颜子箪瓢自食贫。\n莫诧柴门回俗驾，东风不受庾公尘。",
        "dynasty": "宋",
        "collection_info": null
    },
    {
        "title": "托宿孤山道观",
        "author": "邵棠",
        "content": "弊裘相伴宿烟霞，烧药余香恋碧纱。\n客裏不知春几许，起来和月数梅花。",
        "dynasty": "宋",
        "collection_info": null
    },
    {
        "title": "苕溪道中",
        "author": "邵棠",
        "content": "上苑啼莺春事休，吴中山水暂淹留。\n黄梅时候千门雨，老麦郊墟一望秋。\n村熟香醪清入脭，庭存修竹旧封侯。\n数声牛笛长亭暮，试把羁情问马周。",
        "dynasty": "宋",
        "collection_info": null
    },
    {
        "title": "地偏",
        "author": "邵棠",
        "content": "地偏尘俗少，屋近往来频。\n浊酒有妙理，好山如故人。\n竹多翻碍月，树老不争春。\n冷看繁华事，他时一聚尘。",
        "dynasty": "宋",
        "collection_info": null
    },
    {
        "title": "江皋见菊",
        "author": "邵棠",
        "content": "往事东随縠水流，诗人虚负一番秋。\n黄花不入渊明兴，流落西风古渡头。",
        "dynasty": "宋",
        "collection_info": null
    },
    {
        "title": "湖山把菊",
        "author": "邵棠",
        "content": "少时欢笑已无缘，只有清闲守暮年。\n目断遥山青不了，手挼黄菊兴悠然。\n兰芽春暖供吟佩，芦叶秋深隐钓船。\n箇裏生涯元自好，莫教姓字达凌烟。",
        "dynasty": "宋",
        "collection_info": null
    },
    {
        "title": "山傍废宅",
        "author": "邵棠",
        "content": "水没溪痕不见沙，小桥分路入山家。\n一庭野景无人管，时倩东风扫落花。",
        "dynasty": "宋",
        "collection_info": null
    },
    {
        "title": "隐居",
        "author": "邵棠",
        "content": "结屋水云村，车尘不及门。\n坼花春有力，度砌月无痕。\n墨带新题湿，醪因旋漉浑。\n纷纷名利客，谁解悟孤豚。",
        "dynasty": "宋",
        "collection_info": null
    },
    {
        "title": "怀隐居",
        "author": "邵棠",
        "content": "玉堂萧散古臞仙，一谪因循不记年。\n花落东风闲不扫，莺啼晓日醉犹眠。\n买山仅了种瓜地，把钓因乘载鹤船。\n独立风骚无着处，朗吟声过乱云边。",
        "dynasty": "宋",
        "collection_info": null
    },
    {
        "title": "闲居",
        "author": "邵棠",
        "content": "篆香宿火度炉灰，帘佩声惊午梦回。\n门径长闲留鹤守，基机不洩任鸥猜。\n渊明归计松三径，毕卓生涯酒一杯。\n南陌黍田秋正熟，饭牛歌裏共徘徊。",
        "dynasty": "宋",
        "collection_info": null
    },
    {
        "title": "闲居",
        "author": "邵棠",
        "content": "修林阙处见溪山，地隔嚣尘居易安。\n起早多因啼鸟唤，惜春细数落花看。\n世无机事鸥盟在，门掩滩声鹤梦阑。\n政坐清幽闻牧笛，一声吹断碧云寒。",
        "dynasty": "宋",
        "collection_info": null
    },
    {
        "title": "新居成呈刘君玉殿院",
        "author": "邵棠",
        "content": "履道坊南竹径修，绿杨阴裏水分流。\n众贤买得澄心景，独我居为养老秋。\n若比陈门成已僭，苟陪颜巷亦堪忧。\n无端风雨虽狂暴，不信能凌沈隐侯。",
        "dynasty": "宋",
        "collection_info": null
    },
    {
        "title": "回舟石壁书感",
        "author": "邵棠",
        "content": "熏风入佩舞翩翩，不到林泉二十年。\n钟歇恐惊岩豹隐，水流不动石牛眠。\n野桥风月诗愁裏，客路光阴归鬓边。\n长笑一声烟雨暝，书堂唤起贯休禅。",
        "dynasty": "宋",
        "collection_info": null
    },
    {
        "title": "吟窗",
        "author": "邵棠",
        "content": "独坐吟残几度春，小窗元不受尘昏。\n夜深村落无更点，只把梅花记月痕。",
        "dynasty": "宋",
        "collection_info": null
    },
    {
        "title": "访僧可堂",
        "author": "邵棠",
        "content": "解装歇马访高僧，门掩东风日又曛。\n入定不知禅外事，任侬敲碎北山云。",
        "dynasty": "宋",
        "collection_info": null
    },
    {
        "title": "托宿方山余庵",
        "author": "邵棠",
        "content": "世上飞尘不到山，萧萧佛屋两三间。\n老僧饱玩松花月，春去春来意自闲。",
        "dynasty": "宋",
        "collection_info": null
    },
    {
        "title": "道经柘溪静林寺",
        "author": "邵棠",
        "content": "青山万迭倚晴空，中有招提一径通。\n衲子不关尘世事，黄花红叶共秋风。",
        "dynasty": "宋",
        "collection_info": null
    },
    {
        "title": "万松岭老僧",
        "author": "邵棠",
        "content": "佛屋三间破冷开，半通云气半苍苔。\n行人莫问僧年纪，岭上乔松是手栽。",
        "dynasty": "宋",
        "collection_info": null
    },
    {
        "title": "上巳散步汇东",
        "author": "邵棠",
        "content": "江皋过雨弄晴晖，水滚桃花去似飞。\n今日已成曾点服，舞雩风裏带春归。",
        "dynasty": "宋",
        "collection_info": null
    }
]