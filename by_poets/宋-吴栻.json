[
    {
        "uuid": "68a3d39a4cec7c7416e67ea6b2fe2e0d",
        "title": "灵岩寺  其一",
        "author": "吴栻",
        "content": "丹崖翠壑一重重，香火因缘古寺钟。\n若有金龙随玉简，武夷溪上幔亭峰。",
        "dynasty": "宋",
        "collection_info": null
    },
    {
        "uuid": "f5ebf7d013a6a988d7a055ed568ac84a",
        "title": "灵岩寺  其二",
        "author": "吴栻",
        "content": "一麾邂逅得东秦，忆别家山六度春。\n何意眼看毛竹洞，主人仍是故乡人。",
        "dynasty": "宋",
        "collection_info": null
    },
    {
        "uuid": "86e3f68c765a793ec02016128e77472f",
        "title": "灵岩寺  其三",
        "author": "吴栻",
        "content": "大士分身石罅开，轻烟微雨证明台。\n洒然一觉乡关梦，换骨岩高好在哉。",
        "dynasty": "宋",
        "collection_info": null
    },
    {
        "uuid": "a00d89c1fe6dbec0fa6dbffada35f013",
        "title": "登重光寺",
        "author": "吴栻",
        "content": "上穷苍石蹑丹梯，祖意谁参隻履西。\n晓阁浓阴云散岭，亥堂清影月双溪。\n池开今日青铜鑑，碑立何年碧玉圭。\n静觉官名微可笑，南华经裏一醢鸡。",
        "dynasty": "宋",
        "collection_info": null
    },
    {
        "uuid": "8cbca49ce15049dd7576b19b3482fb8d",
        "title": "苏老亭",
        "author": "吴栻",
        "content": "苏老行诸郡，多为洒落游。\n静心山共止，动意水俱流。\n赴社呼陶令，翻经约谢侯。\n高风谁復记，明月上西楼。",
        "dynasty": "宋",
        "collection_info": null
    },
    {
        "uuid": "420a4b2818f18ee3b29f041b5192082a",
        "title": "越峰院",
        "author": "吴栻",
        "content": "野僧迎客笑开关，更拂残碑藓字班。\n徐姓仙归空碧洞，越封王去漫青山。\n影来秋月林千缺，声落春风水一湾。\n焙茗满瓯须强啜，过桥车马便人间。",
        "dynasty": "宋",
        "collection_info": null
    },
    {
        "uuid": "50f2bc07a1351d649f9df9049ad2c3e6",
        "title": "暑雪轩",
        "author": "吴栻",
        "content": "呪土台头寺，披襟笑语閒。\n千年云抱石，六月雪弥山。\n酒熟篘尝外，茶新辗试间。\n要须时点笔，来此赋跻攀。",
        "dynasty": "宋",
        "collection_info": null
    },
    {
        "uuid": "64035bb112da61e746d59b6d2acefb00",
        "title": "和田望再赋暑雪轩",
        "author": "吴栻",
        "content": "石照台高暑不侵，雪横天际蜀西岑。\n但知赋客如梁苑，那得参徒似少林。\n月上便成银色界，风生兼作海潮音。\n可怜火宅人空老，谁解跏趺一解襟。",
        "dynasty": "宋",
        "collection_info": null
    },
    {
        "uuid": "45919206661ff952984370349deddf54",
        "title": "和周焘合江亭  其一",
        "author": "吴栻",
        "content": "使者风流照锦城，东郊揽辔更澄清。\n春江合处烟凝晓，秀岭横边日弄晴。\n石鼎煮茶浓有味，金钟注酒酾无声。\n何时却信桥南步，细读诗人古柏行。",
        "dynasty": "宋",
        "collection_info": null
    },
    {
        "uuid": "6e302165a5904ec244189129fb0e2149",
        "title": "和周焘合江亭  其二",
        "author": "吴栻",
        "content": "闻公载酒合江亭，要使邦人识使星。\n宿雨乍晴聊信马，晓风初熟更扬舲。\n赋成不是缘鹦鹉，诗就当和为脊令。\n只欠湘灵来鼓瑟，渔歌声断数峰青。",
        "dynasty": "宋",
        "collection_info": null
    },
    {
        "uuid": "91893afd5216351ed7fbb9e374cb7e9f",
        "title": "游南山",
        "author": "吴栻",
        "content": "但看都梁山拱北，莫寻浮磬水朝东。\n此间半筑瞿昙室，底处曾营炀帝宫。\n七眼泉边百无念，一襟披尽晚来风。",
        "dynasty": "宋",
        "collection_info": null
    },
    {
        "uuid": "8b801892106b3a50252ce1c45ce54fe2",
        "title": "五峰岩  其一",
        "author": "吴栻",
        "content": "云烟杳霭环诸峰，石径诘曲穿疏松。\n更无飞埃趁短屐，祇有鸣溜迎修筇。",
        "dynasty": "宋",
        "collection_info": null
    },
    {
        "uuid": "3030327ad49eb7141de3bf592b3b458d",
        "title": "五峰岩  其二",
        "author": "吴栻",
        "content": "玲珑数窦明相通，造化恍惚真难穷。\n阳回三冬照暖日，阴纳九夏吹寒风。",
        "dynasty": "宋",
        "collection_info": null
    },
    {
        "uuid": "fa398ed93bdb43dd60b95bce26bb65a5",
        "title": "寄智翁宣州知府乡兄",
        "author": "吴栻",
        "content": "使君真是十年兄，投老相看眼更明。\n入省早推何水部，作州今见谢宣城。\n应怜远岫云俱晓，定梦澄江月共晴。\n安得陪公觞咏后，春风桃李满交情。",
        "dynasty": "宋",
        "collection_info": null
    },
    {
        "uuid": "6b83ef017a6ff1ef589a4f80f94cad4f",
        "title": "钓台",
        "author": "吴栻",
        "content": "一水自东流，萧萧霜木秋。\n笑谈轻万乘，身世老扁舟。\n薄俗迷方饵，高人悟直鈎。\n至今驯不散，沙上晚来鸥。",
        "dynasty": "宋",
        "collection_info": null
    },
    {
        "uuid": "601a5496591c2f86e79250db8dcd83ad",
        "title": "严陵怀古",
        "author": "吴栻",
        "content": "龙衮新天子，羊裘古野人。\n清名在林薮，高行动星辰。\n风月空齐国，烟霞自富春。\n沧浪秋更碧，不敢濯缨尘。",
        "dynasty": "宋",
        "collection_info": null
    },
    {
        "uuid": "665196ddd9e95a6c2ce03b8d6ea450b1",
        "title": "佛岩塔",
        "author": "吴栻",
        "content": "洒落岩题宴寂高，旋添香火挂青袍。\n霜头不惧九侯剑，雪臂应□二祖刀。\n月照瓦棺服虎兕，风吹石室啸狷猿。\n檐前旧雨天花处，循想眉间两白毫。",
        "dynasty": "宋",
        "collection_info": null
    },
    {
        "uuid": "2190b031f27982adfaee361f42cf93a1",
        "title": "登姜相台  其一",
        "author": "吴栻",
        "content": "满林红叶坠纷纷，耆老犹言别驾坟。\n旧府光华关右月，故乡萧索海南云。\n酒杯湖上同方伯，茶竈岩边共隠君。\n二百余年真一梦，遶墙荒陇半耕耘。",
        "dynasty": "宋",
        "collection_info": null
    },
    {
        "uuid": "edc85fdffbf06dc0029704df5d6ae494",
        "title": "登姜相台  其二",
        "author": "吴栻",
        "content": "苑门北出祸匆匆，叩马何人独记公。\n葬厚欲裁宁诈直，谋南能利倍其忠。\n刚各腊后乔林雪，废迹秋来败叶风。\n华表千年相对鹤，长看碑锁旧亭中。",
        "dynasty": "宋",
        "collection_info": null
    },
    {
        "uuid": "577d441d468ce341089184f8a08ee052",
        "title": "题秦君亭  其一",
        "author": "吴栻",
        "content": "芸阁雠书谢建封，生涯潇洒一枝筇。\n曾为剡隠云横水，更作闽游月满峰。\n子美藩篱清可造，长卿城郭巧能攻。\n拂琴无復尘埃想，落落霜风一晋松。",
        "dynasty": "宋",
        "collection_info": null
    },
    {
        "uuid": "ec779b83fe172713a94c81fecf8b32bd",
        "title": "题秦君亭  其二",
        "author": "吴栻",
        "content": "秋日春风丽句亭，先生天上少微星。\n满炉松影随香碧，一砚苔痕带雨青。\n姜相笑中应斗酒，等公谈外祇函经。\n何人为我携毡蜡，来洗苍碑墨数厅。",
        "dynasty": "宋",
        "collection_info": null
    },
    {
        "uuid": "41361ece4445f3d1406699c5b1862328",
        "title": "题清洋院",
        "author": "吴栻",
        "content": "潇洒堂中披晚襟，红蕉花裏叶成阴。\n飘来无雨水长急，飞去有云山更深。\n苔藓细痕缘巨石，藤萝密影挂疏林。\n上人莫作人间想，此地人间不可寻。",
        "dynasty": "宋",
        "collection_info": null
    },
    {
        "uuid": "75da1f1d3628d0aed364221e3855e6a1",
        "title": "题报劬院",
        "author": "吴栻",
        "content": "山列三峰来不断，水交双港送无穷。\n帆边洲渚潇潇雨，墙外园林淅淅风。",
        "dynasty": "宋",
        "collection_info": null
    },
    {
        "uuid": "63483f52ffa4b99d5d1edaf48e1bb521",
        "title": "灵岩  其一",
        "author": "吴栻",
        "content": "三齐何处古丛林，石作门阑岱岳阴。\n云暗鷄鸣川谷浅，月明龟吐水泉深。\n未须讚叹袈裟铁，且可归依世界金。\n弹指上方还一梦，梦中聊续去年吟。",
        "dynasty": "宋",
        "collection_info": null
    },
    {
        "uuid": "6485615226dbc4569390d69fe03ab6a5",
        "title": "灵岩  其二",
        "author": "吴栻",
        "content": "济南惊蛰隠新雷，底事阳关迭迭催。\n不称泺源涌觱沸，只堪崧阜上崔巍。\n他年髮已千茎雪，今日心仍一寸灰。\n文雅台边蜗有舍，瓮头归去泼春醅。",
        "dynasty": "宋",
        "collection_info": null
    },
    {
        "uuid": "f0c7055f8d21c66f26763389f7eeeb77",
        "title": "灵岩  其三",
        "author": "吴栻",
        "content": "飞锡道人知几年，青蛇白兔亦茫然。\n焚香且上五花殿，煮茗更临双鹤泉。\n今日别栽庭下柏，当时曾种社中莲。\n证明佛事真何事，聊策藤枝结胜缘。",
        "dynasty": "宋",
        "collection_info": null
    },
    {
        "uuid": "bbcc09fe406d319357155490f4b8dc05",
        "title": "句",
        "author": "吴栻",
        "content": "晴开千障雾，翠落万家楼。",
        "dynasty": "宋",
        "collection_info": null
    }
]