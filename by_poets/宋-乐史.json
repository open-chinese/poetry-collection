[
    {
        "uuid": "4a96832432b87369f33fb664d8de9239",
        "title": "钟山寺",
        "author": "乐史",
        "content": "千峰夹一径，一径花枕泉。\n听泉復看花，行到钟山前。\n古寺云生屋，高僧月伴禅。\n自惭留一宿，匹马又朝天。",
        "dynasty": "宋",
        "collection_info": null
    },
    {
        "uuid": "b6dad6e8678991c232e0c73f0ca026fa",
        "title": "访白陂陈处士  其一",
        "author": "乐史",
        "content": "沿溪復践云，云边访道人。\n水声齐入耳，山色来遶身。\n闻君话经济，使我开精神。\n少微星在此，飞诏何因循。",
        "dynasty": "宋",
        "collection_info": null
    },
    {
        "uuid": "4f01a010e1eabea4c43f8137508a8008",
        "title": "访白陂陈处士  其二",
        "author": "乐史",
        "content": "清风不见面，白汗如波流。\n走来君洞裏，云树冷飕飕。\n更泻葡萄绿，千杯沃倒愁。\n魂疑更回首，残热又为雠。",
        "dynasty": "宋",
        "collection_info": null
    },
    {
        "uuid": "39ba325de25007820c3c65ad858b1a3b",
        "title": "慈竹",
        "author": "乐史",
        "content": "蜀中何物灵，有竹慈为名。\n一丛阔数步，森森数十茎。\n长茎復短茎，枝叶不峥嵘。\n去年笋已长，今年笋又生。\n高低相倚頼，浑如长幼情。\n孝子侍父立，顺孙随祖行。\n慈爱必孝顺，根枝信天成。\n吾闻唐之人，孝行常忻忻。\n郓州张公艺，九世同一门。\n大帝闻其名，衡茅降至尊。\n冯宿丱岁时，随父庐祖坟。\n父子相随孝，灵芝特地春。\n北海吕元简，四世为家主。\n以至牛马羊，异母皆相乳。\n虞乡董恭直，鞠养诸孤遗。\n鸲鹆与鸦鹊，同巢而共枝。\n孝行动天地，鸟兽皆随时。\n又闻猓然兽，死不相弃离。\n{蜳攵}𧍪与鲛鱼，子母长相随。\n兽面而人心，此兽信有之。\n兽心而人面，其人诚可悲。\n李钧为侍御，弃母在温州。\n母因殍饿死，甘旨何悠悠。\n光禄李玕者，亦是斯人流。\n有母不侍养，异居经千秋。\n唐家法网宽，贷死流遐陬。\n崔湜为侍郎，天子赐瓜香。\n携归与爱妾，老母不得尝。\n一旦恶贯盈，杀之于路傍。\n越公钟绍京，至孝何殊常。\n少时得果瓜，先解进高堂。\n长大遇玄宗，荣华不可当。\n孝者名常新，逆者污人伦。\n人既不如竹，乃是一埃尘。\n夫为人子者，莫若事尊亲。\n夫为人父者，莫若教儿孙。\n积善与行孝，可以立其身。\n我愿移此竹，栽于率土滨。\n使彼行人见，皆为慈孝人。\n樵童见此竹，且莫伐为薪。",
        "dynasty": "宋",
        "collection_info": null
    },
    {
        "uuid": "b21db0eae2593966b3ed5d10f081bda6",
        "title": "咏华林书院",
        "author": "乐史",
        "content": "能为孝义復为文，惟有君家事渐新。\n旌表已迎金殿敕，子孙常宴杏园春。\n亲情广阔追随大，鼓笛喧胜嫁娶频。\n更置书堂书万卷，不辞延待四方人。",
        "dynasty": "宋",
        "collection_info": null
    }
]