[
    {
        "title": "仙都山",
        "author": "丁宣",
        "content": "世上洞天三十六，缙云第二十九区。\n古木参天架云屋，总真灵迹号仙都。\n独峰壁立二千尺，凌空耸翠屹然孤。\n仰瞻绝顶烟岚际，曾开菡萏名鼎湖。\n旧说轩辕驻车辙，云骈风驭经此涂。\n石釜炼竈丹砂就，乘龙帝乡纔须臾。\n紫虚碧落超尘世，侍臣无路攀龙鬚。\n唐朝天子仙李裔，德格天心来瑞符。\n祥烟嘉气卿云布，山中九传万岁呼。\n步虚对峙云断续，东西互云高下殊。\n涧边幽径登鸟道，上有镜岩如方壶。\n岩中乳水沥嵌罅，滴石成穴如仰盂。\n水一昼夜斛加半，潦不泛溢旱不枯。\n鲁望曾记周景復，绝粒餐霞黄老徒。\n栖真妙入悬珠会，八十余年隐此居。\n千古寥寥桑海变，仙迹渺邈还有无。\n石门瀑布虽云好，此间殊胜未易俱。\n特然造化钟神秀，虎头妙手亦难图。",
        "dynasty": "宋",
        "collection_info": null
    }
]