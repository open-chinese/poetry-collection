[
    {
        "uuid": "ec62111a044a2ec8cc16d48a095187ae",
        "title": "建炎丞相成国吕忠穆公退老堂诗  其一",
        "author": "汪伯彦",
        "content": "尚父重来国有瘳，再移双袖揖浮丘。\n进为初迫人閒世，退老仍怀天下忧。\n娱戏烟霞资辟谷，栽培松菊助吟秋。\n天心此欲中兴去，蕙帐山猿恐莫留。",
        "dynasty": "宋",
        "collection_info": null
    },
    {
        "uuid": "07d8d0ffb471ad18aea8ecf9307c408c",
        "title": "建炎丞相成国吕忠穆公退老堂诗  其二",
        "author": "汪伯彦",
        "content": "脱冕遗轩息万缘，归来閒地作神仙。\n涉园靖节初成趣，得志庄周正乐全。\n物外情随云鹄举，尊前身傍海鸥眠。\n功成者去天之道，知退如公法自然。",
        "dynasty": "宋",
        "collection_info": null
    },
    {
        "uuid": "fa5f4ecc32ad4ba34003f4d8d161d005",
        "title": "建炎丞相成国吕忠穆公退老堂诗  其三",
        "author": "汪伯彦",
        "content": "燕南三世识非罴，谋策江淮见吐奇。\n千载五龙扶日毂，十年两袂各天涯。\n知公卜筑聊如此，嗟我求田昧所之。\n遥想园亭宾客会，梦飞胡蝶到芳帷。",
        "dynasty": "宋",
        "collection_info": null
    },
    {
        "uuid": "b93c28ca2446f9e2b54ac02fefe627d1",
        "title": "东松庵",
        "author": "汪伯彦",
        "content": "万夫屹立若临衝，四十年来谒上峰。\n名遂归来人物改，青青惟有岁寒松。",
        "dynasty": "宋",
        "collection_info": null
    },
    {
        "uuid": "a3516577b0373b3009a0bd76fd077d98",
        "title": "句",
        "author": "汪伯彦",
        "content": "两两泰阶星一色，亭亭华表鹤双归。",
        "dynasty": "宋",
        "collection_info": null
    }
]