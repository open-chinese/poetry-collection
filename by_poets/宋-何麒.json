[
    {
        "uuid": "257aefad86c4d1b584645e24616f4718",
        "title": "绍兴丁巳二月三十日同晏元老冯应礼罗君瑞游龙多山访飞仙遗迹以两诗书事  其一",
        "author": "何麒",
        "content": "世路聱牙赤水过，故升天险问龙多。\n书中旧识唐公昉，图裏又闻冯盖罗。\n绛阙岧岧双鹤下，青空杳杳八鸾歌。\n一篇跳出孙樵语，未应虚皇玉字科。",
        "dynasty": "宋",
        "collection_info": null
    },
    {
        "uuid": "8c1dde34a2223f84b6f6cda145654078",
        "title": "绍兴丁巳二月三十日同晏元老冯应礼罗君瑞游龙多山访飞仙遗迹以两诗书事  其二",
        "author": "何麒",
        "content": "丁令梅仙梁市客，穿云随我上虚无。\n携持頼有竹都尉，偃蹇更逢松大夫。\n山积五仓窥石□，霞拖九芒觅丹炉。\n圣泉闻说经汤旱，中有龙蟠不用雩。",
        "dynasty": "宋",
        "collection_info": null
    },
    {
        "uuid": "c3785c5b31a8335bd2401a2be630300c",
        "title": "南楼",
        "author": "何麒",
        "content": "武昌形势凤凰边，万里长江落槛前。\n笑杀元规乱天下，南楼何藉此人传。",
        "dynasty": "宋",
        "collection_info": null
    },
    {
        "uuid": "2a08e167ad807bdf8466076002d811c9",
        "title": "外大父丞相初登科为雒县主簿经摄垍窑镇税官留诗护国寺中令狐监征录以见寄谨再拜追和而记其后",
        "author": "何麒",
        "content": "传翁遗墨剩咨嗟，四海当年尚一家。\n大老不为今日用，小诗徒遣后人夸。\n兴来思跨巴滇马，归去方乘下泽车。\n燕麦兔葵僧舍裏，何如梦得访桃花。",
        "dynasty": "宋",
        "collection_info": null
    },
    {
        "uuid": "435280a872e055b8a0b0d3b453edbddc",
        "title": "虎丘",
        "author": "何麒",
        "content": "平地涌岩壑，棱层惊大雄。\n何曾远人世，真欲傍天宫。\n白虎威灵在，赤乌缘影空。\n生公能说法，音与塔铃同。",
        "dynasty": "宋",
        "collection_info": null
    },
    {
        "uuid": "5f585a1b46631f648b64af474d70a227",
        "title": "岩下观瀑旦晚异状子文有诗辄次其韵",
        "author": "何麒",
        "content": "瀑色清明气犹雄，非烟非云非白虹。\n兜罗绵光秀罘罳，瑠璃□影摇帘栊。\n风吹银潢洒苍壁，日照玉柱擎青空。\n谁言物象要有尽，我觉端倪殊不穷。\n思涌迴翔掀舞时，句在缥缈空蒙中。\n更将七字写亭午，倚天长剑拖芒锋。",
        "dynasty": "宋",
        "collection_info": null
    },
    {
        "uuid": "d7a22cd2929363c8ad48aaaa68a02c08",
        "title": "题阳华岩",
        "author": "何麒",
        "content": "名山固多岩，兹岩擅天下。\n屋大享千人，谷深量万马。\n谽谺通一水，旁午飞桥跨。\n石砾巧雕锼，松篁森绘画。\n古人栖遁处，文字犹凭藉。\n语妙元次山，名高陶别驾。\n瞿君三体篆，殆可斯翁亚。\n却后累百年，吾人来叹咤。\n伊予邱壑姿，嗜好若天假。\n终焉卜真隠，学道冀陶冶。\n丹成生羽翼，召节青童把。\n挥手挹霞芒，竦身朝帝者。",
        "dynasty": "宋",
        "collection_info": null
    },
    {
        "uuid": "46b6c4904a96be67350cbd7fd278554d",
        "title": "题师子岩  其一",
        "author": "何麒",
        "content": "旦为阳华游，轩豁谐素志。\n那知此嵌岩，近在回翔地。\n石如狻猊状，蹲伏呀可畏。\n虽无嚬呻威，尚使百兽避。\n漫郎嗜泉石，足迹靡不至。\n是岩端见遗，定自求其备。\n澹岩冠湘中，瓌玮传万耳。\n此郎靳一言，亦以山无水。\n骨多欠膋血，草木咸枯悴。\n其谁喜冥搜，韵语发天秘。\n石门何晃荡，坐久三叹喟。\n径欲挽银潢，淙淙满人意。",
        "dynasty": "宋",
        "collection_info": null
    },
    {
        "uuid": "244380d07d4276228633afceaa5908ff",
        "title": "题师子岩  其二",
        "author": "何麒",
        "content": "一楠枯再生，两石合无罅。",
        "dynasty": "宋",
        "collection_info": null
    },
    {
        "uuid": "673dfc70f1e65fdf7feff0c10ac3e01b",
        "title": "题师子岩  其三",
        "author": "何麒",
        "content": "梁山韮黄妙天下，玉筯金钗盈大把。",
        "dynasty": "宋",
        "collection_info": null
    }
]