[
    {
        "uuid": "5a083afbc547401c5f9f0f0bbf6e84db",
        "title": "酹江月・念奴娇 汉庭用老",
        "author": "阮秀实",
        "content": "汉庭用老，想君王、也忆潜郎白首。\n底事煌煌金玉节，奔走天涯许久。\n江右风流，湖南清绝，要借诗翁手。\n明年七十，人间此事希有。\n固是守约堂间，鲂斋亭下，要种归来柳。\n只恐夜深思贾傅，便有锋车迎候。\n寿岳峰前，寿星池畔，且寿长沙酒。\n期颐三万，祖风应管依旧。",
        "dynasty": "宋",
        "collection_info": null
    },
    {
        "uuid": "93c186957e6484257ce55096f48c1b78",
        "title": "孟享仰瞻圣驾",
        "author": "阮秀实",
        "content": "紫烟敛翠碧天长，柳阴旌旗午尚霜。\n一朵彩云擎瑞日，光华尽在舜衣裳。",
        "dynasty": "宋",
        "collection_info": null
    },
    {
        "uuid": "30a47ba44b0f40dc6ad1a5dee32378af",
        "title": "景灵宫恭谢驾回丞相以下皆簪花",
        "author": "阮秀实",
        "content": "宫花密映帽檐新，误蝶疑蜂逐去尘。\n自是近臣偏得赐，绣鞍扶上不胜春。",
        "dynasty": "宋",
        "collection_info": null
    }
]