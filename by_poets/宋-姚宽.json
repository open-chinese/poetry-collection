[
    {
        "uuid": "97e4b7c65c0e4594bff49d978f981300",
        "title": "菩萨蛮 斜阳山下明金碧",
        "author": "姚宽",
        "content": "斜阳山下明金碧。\n画楼返照融春色。\n睡起揭帘旌。\n玉人蝉鬓轻。\n无言空伫立。\n花落东风急。\n燕子引愁来。\n眉心那得开。",
        "dynasty": "宋",
        "collection_info": null
    },
    {
        "uuid": "4e63ba73f577e1b08c0ae460a7fdfe09",
        "title": "菩萨蛮 梦中不记江南路",
        "author": "姚宽",
        "content": "梦中不记江南路。\n玉钗翠鬓惊春去。\n午醉晚来醒。\n暝烟花上轻。\n红绡空浥泪。\n锦字凭谁寄。\n衫薄暧香销。\n相思云水遥。",
        "dynasty": "宋",
        "collection_info": null
    },
    {
        "uuid": "24aca87ecc4e864af0289ab77253a82c",
        "title": "怨王孙・忆王孙 毵毵杨柳绿初低",
        "author": "姚宽",
        "content": "毵毵杨柳绿初低。\n澹澹梨花开未齐。\n楼上情人听马嘶。\n忆郎归。\n细雨春风湿酒旗。",
        "dynasty": "宋",
        "collection_info": null
    },
    {
        "uuid": "93f1df4c7e8ee7a13bd30896a957b7ed",
        "title": "生查子 郎如陌上尘",
        "author": "姚宽",
        "content": "郎如陌上尘，妾似堤边絮。\n相见两悠扬，踪迹无寻处。\n酒面扑春风，泪眼零秋雨。\n过了别离时，还解相思否。",
        "dynasty": "宋",
        "collection_info": null
    },
    {
        "uuid": "d9a725f80fdd17efe27d8c27be010ce4",
        "title": "踏莎行 苹页烟深",
        "author": "姚宽",
        "content": "苹页烟深，荷花露湿。\n碧芦红蓼秋风急。\n采菱渡口日将沈，飞鸿楼上人空立。\n彩凤难双，红绡暗泣。\n回纹未剪吴刀涩。\n梦云归处不留踪，厌厌一夜凉蟾入。",
        "dynasty": "宋",
        "collection_info": null
    },
    {
        "uuid": "d28535d809d9e9d92346ec3cc05376f7",
        "title": "捉搦歌",
        "author": "姚宽",
        "content": "双蝶护花飞，老女怨春暮。\n扑蝶金粉销，折花颜色故。\n窗中声唧唧，雨泣至天曙。\n问婆许嫁女，莫要择门户。\n愿得不单栖，任他流浪去。",
        "dynasty": "宋",
        "collection_info": null
    },
    {
        "uuid": "35fbf116b94e4e8534a6afe687a69154",
        "title": "少年行",
        "author": "姚宽",
        "content": "少年白鼻騧，玉勒锦连鞯。\n径就胡姬饮，熟醉当垆眠。\n剥丝入蚕茧，郎意在缠绵。",
        "dynasty": "宋",
        "collection_info": null
    },
    {
        "uuid": "9a5648ad74c67607c35d4029981b8c51",
        "title": "江南新体  其一",
        "author": "姚宽",
        "content": "悠悠復悠悠，日夜潇湘流。\n潇湘春草生，行人向南愁。\n缓歌竹枝娘，窈窕苹花洲。",
        "dynasty": "宋",
        "collection_info": null
    },
    {
        "uuid": "d8db8b521043e43f625a1515ce1166c9",
        "title": "江南新体  其二",
        "author": "姚宽",
        "content": "江南无春秋，花草红復绿。\n燕燕撇波飞，雁雁依云宿。\n游子去不归，凄凉采菱曲。",
        "dynasty": "宋",
        "collection_info": null
    },
    {
        "uuid": "65820530a756d653233ad7aa9abbd76d",
        "title": "刘生",
        "author": "姚宽",
        "content": "刘生古豪侠，意气无与俱。\n隠若一敌国，不顾千金躯。\n击剑探赤丸，投琼叱枭卢。\n醉使新丰酒，笑拥西京姝。",
        "dynasty": "宋",
        "collection_info": null
    },
    {
        "uuid": "698d91f310f908d225668cd2ebf239d1",
        "title": "宿诸暨大雄寺",
        "author": "姚宽",
        "content": "解榻无凝尘，云房惬幽素。\n清寒薄衾枕，微凉散庭户。\n梦破流水声，钩帘捲山雾。\n时与静者俱，为拟汤休句。",
        "dynasty": "宋",
        "collection_info": null
    },
    {
        "uuid": "4b149ffbf697717b7d6db2472da9657f",
        "title": "望行人",
        "author": "姚宽",
        "content": "戍客久不归，生死关山道。\n出塞入塞云，长亭短亭草。\n梦断玉阶人，愁深花欲老。\n庭树起秋风，寄衣当及早。",
        "dynasty": "宋",
        "collection_info": null
    },
    {
        "uuid": "a4c23ce822e18670ca4346dc5e12fe9d",
        "title": "昭君曲",
        "author": "姚宽",
        "content": "汉宫深锁千蛾眉，妬宠争妍君不知。\n昭君自恃色殊众，画师忍为黄金欺。\n当时望幸君不顾，泪湿花枝怨无主。\n一朝按图聘绝域，慷慨尊前为君去。\n萧萧车骑如流水，惨澹风沙千万里。\n昔年公主嫁乌孙，妾身况是良家子。\n自嗟薄命无归路，弱质安能事强主。\n可怜宫锦换氊裘，忍变故音作新语。\n马上琵琶送将远，行路闻之亦凄断。\n寄书空忆鴈南飞，只有怨歌传入汉。\n汉家失计何所获，羽林射士空头白。\n白璧骏马无时无，倾国倾城难再得。",
        "dynasty": "宋",
        "collection_info": null
    },
    {
        "uuid": "22beeccf1fa52a516c00fd6a1647c3a1",
        "title": "西湖醉归作",
        "author": "姚宽",
        "content": "涌金门外看春色，水流不尽花枝碧。\n一番洗雨一番风，堕蘂零红收不得。\n蜜房羽客寻芳歇，蝶翅粉尽金翠灭。\n云昏草暖天亦迷，日暮杨花散成雪。\n倾城一醉争狂荡，踏歌相携大堤上。\n湘妃有意解明珰，桃叶竟谁迎两桨。\n东君无情背人去，脉脉那由话衷素。\n归来帘幕护残灯，一梦闲阶月如雾。",
        "dynasty": "宋",
        "collection_info": null
    },
    {
        "uuid": "83c98baa11c474e5f4a03f3227c0331f",
        "title": "搏鸡行",
        "author": "姚宽",
        "content": "大鸡角角号秋田，小鸡啾啾随后先。\n喧鸣得意啄遗黍，四顾无人惊復聚。\n青天闪倏片影落，饥鸢搏取填空嗉。\n纷纷散乱入荆棘，老父应门叫无力。\n鸢飞突去何遒疾，大鸡还呼小鸡出。",
        "dynasty": "宋",
        "collection_info": null
    },
    {
        "uuid": "036b2f6ea02a33d767002d7208fa62d6",
        "title": "西溪早行",
        "author": "姚宽",
        "content": "清晨出故溪，邻曲未闻鸡。\n草露平平湿，溪云漠漠低。\n转山人忽见，分路马多迷。\n作客风埃裏，难堪听鼓鼙。",
        "dynasty": "宋",
        "collection_info": null
    },
    {
        "uuid": "0440b481cc79527f80114f02fec1064d",
        "title": "天台夜雨",
        "author": "姚宽",
        "content": "瘴海远黏天，山城入暝烟。\n春潮生蛤晕，夜雨长蜗涎。\n灯几花时落，风帘客未眠。\n平生怀此地，今夕意茫然。",
        "dynasty": "宋",
        "collection_info": null
    },
    {
        "uuid": "ab5cdf7be254f290ea9dfc36a2a5c141",
        "title": "夜坐怀归简报恩振老",
        "author": "姚宽",
        "content": "冷烛翠光残，踈梅雪影寒。\n客心春鴈急，诗思暮江宽。\n髣髴连环梦，凄凉锦瑟弹。\n明朝山下寺，窗竹问平安。",
        "dynasty": "宋",
        "collection_info": null
    },
    {
        "uuid": "172c8b56d8f71e26b771a04363b8c79d",
        "title": "春暮送碧云阇棃归灵巗",
        "author": "姚宽",
        "content": "归意太匆匆，逢春去住中。\n澹香花湿雨，薄影絮行风。\n觅句愁何许，谈玄兴未穷。\n应缘知有处，祇莫恨飘蓬。",
        "dynasty": "宋",
        "collection_info": null
    },
    {
        "uuid": "2d77e26a94c2261654bd4887fbe8b6f5",
        "title": "宿多福寺",
        "author": "姚宽",
        "content": "萧寺虚庭夜气嘉，微风入树碧交加。\n露荷滴沥珠无翳，月桂扶踈璧有瑕。\n欲采苹花归已晚，拟寻竹叶梦还赊。\n愁来剩有凄凉意，织女银河又復斜。",
        "dynasty": "宋",
        "collection_info": null
    },
    {
        "uuid": "2181e7be88785544a92f292cc002a5b4",
        "title": "钓鱼",
        "author": "姚宽",
        "content": "自小弄丝来，惊多去復回。\n沙头晚风起，波上夕阳开。",
        "dynasty": "宋",
        "collection_info": null
    },
    {
        "uuid": "212b04cd111c3f5e011abad409401659",
        "title": "春晴",
        "author": "姚宽",
        "content": "风雨惜春残，新晴为启关。\n白云归去尽，还我旧青山。",
        "dynasty": "宋",
        "collection_info": null
    },
    {
        "uuid": "c5175a414e067a581a343c69699b4147",
        "title": "真戒僧首房昼寝",
        "author": "姚宽",
        "content": "薄薄帘栊日，阴阴殿阁风。\n无人惊午梦，双蝶下花丛。",
        "dynasty": "宋",
        "collection_info": null
    },
    {
        "uuid": "8bcd19edbe18dbed568463747d4fadd3",
        "title": "莲盘庄纳凉",
        "author": "姚宽",
        "content": "密竹荫回塘，阴阴小院凉。\n低徊忘扇拂，独自懒衣裳。\n弱蔓扶新绿，红蕖并晚香。\n华胥愁不到，只在水云乡。",
        "dynasty": "宋",
        "collection_info": null
    },
    {
        "uuid": "6097d0b4cc3e8f5b3cf1b0226b07d2c3",
        "title": "下章安杜渎七首  其一",
        "author": "姚宽",
        "content": "京洛风尘久不开，晚寻云水到天台。\n如何更下章安浦，缥缈山城首重回。",
        "dynasty": "宋",
        "collection_info": null
    },
    {
        "uuid": "c8bb3fda02be11f3ff1d297ee5a4e00a",
        "title": "下章安杜渎七首  其二",
        "author": "姚宽",
        "content": "帆落秋风泊暮滩，月生潮上客心閒。\n海门南望天侵水，左直金鳌驻跸山。",
        "dynasty": "宋",
        "collection_info": null
    },
    {
        "uuid": "a7c478f46052b8d436b60317e1c10b04",
        "title": "下章安杜渎七首  其三",
        "author": "姚宽",
        "content": "石柱山前烟在川，金鹅浦口浪黏天。\n北人凄断南人笑，愁水愁风最可怜。",
        "dynasty": "宋",
        "collection_info": null
    },
    {
        "uuid": "880437a4c88f851273066e7afaa01f14",
        "title": "下章安杜渎七首  其四",
        "author": "姚宽",
        "content": "平生顾挹山阴道，种竹栽花越水东。\n海角天涯心未稳，吴头楚尾信难通。",
        "dynasty": "宋",
        "collection_info": null
    },
    {
        "uuid": "1de827e38c041ccc57cc51cec1c6f253",
        "title": "下章安杜渎七首  其五",
        "author": "姚宽",
        "content": "梦寐家山老岁华，何时满眼送烟花。\n定知难取通侯印，亦许归乘下泽车。",
        "dynasty": "宋",
        "collection_info": null
    },
    {
        "uuid": "f4726616e73785d95b19c9fbb7f902db",
        "title": "下章安杜渎七首  其六",
        "author": "姚宽",
        "content": "风林叶脱减秋声，山拥秋光到眼明。\n秋兴悲秋俱有赋，安仁宋玉是前生。",
        "dynasty": "宋",
        "collection_info": null
    },
    {
        "uuid": "6cd1e8b0e825bfc77f9f995a40fad625",
        "title": "下章安杜渎七首  其七",
        "author": "姚宽",
        "content": "饥来驱我几何厌，尘务萦心更可嫌。\n不似陶潜恋松菊，未闻胶鬲举鱼盐。",
        "dynasty": "宋",
        "collection_info": null
    },
    {
        "uuid": "e997a66ee3112edccfbb36cf6e8569cc",
        "title": "行鸿佑路偶作",
        "author": "姚宽",
        "content": "寻幽无十里，阔处见风涛。\n绿树雨中密，澹山云外高。\n心情亲醉境，愁色上颠毛。\n早赋归来引，悠悠误尔曹。",
        "dynasty": "宋",
        "collection_info": null
    },
    {
        "uuid": "3745b43321d75134ff61492e9faae4e3",
        "title": "古博岭",
        "author": "姚宽",
        "content": "北风猎猎驾寒云，低压平川路欲昏。\n人马忽惊俱辟易，一声乳虎下前村。",
        "dynasty": "宋",
        "collection_info": null
    },
    {
        "uuid": "efda03ed2024e9b4233c35e52b185df6",
        "title": "绝句四首  其一",
        "author": "姚宽",
        "content": "一雨一风花欲零，在官在私蛙乱鸣。\n留春欲繫金鸦脚，日日日斜楼上情。",
        "dynasty": "宋",
        "collection_info": null
    },
    {
        "uuid": "9a5ec090f3f529ac46538c92b14eba16",
        "title": "绝句四首  其二",
        "author": "姚宽",
        "content": "花信今吹第几风，香苞未拆牡丹丛。\n雨声细入窗前树，夜夜夜寒春梦中。",
        "dynasty": "宋",
        "collection_info": null
    },
    {
        "uuid": "1dc79306f0c659efc977d8f3f0b28fe2",
        "title": "绝句四首  其三",
        "author": "姚宽",
        "content": "京洛逢春思昔时，翩翩游骑醉中归。\n平川花柳浓如锦，树树树头蜂蝶飞。",
        "dynasty": "宋",
        "collection_info": null
    },
    {
        "uuid": "d0b27de98c2badc6af10afafc7c33091",
        "title": "绝句四首  其四",
        "author": "姚宽",
        "content": "愁将老眼到花梢，独自伤春叹绝交。\n王谢风流今不见，家家家屋燕成巢。",
        "dynasty": "宋",
        "collection_info": null
    },
    {
        "uuid": "afd813c294dcbcd94c06bc4413daadea",
        "title": "陇头",
        "author": "姚宽",
        "content": "下陇流水咽，上陇征人别。\n秦树暗秋云，燕鸿隔春雪。\n闪倏见胡骑，翩翩传汉节。\n戍客起愁心，心与飞蓬折。",
        "dynasty": "宋",
        "collection_info": null
    },
    {
        "uuid": "148f90b3a1169006172df7b0e01f764f",
        "title": "苎萝山  其一",
        "author": "姚宽",
        "content": "娉婷初出苎萝春，一笑当年国自倾。\n丝网珠玑迷去路，鸱夷风月倍多情。",
        "dynasty": "宋",
        "collection_info": null
    },
    {
        "uuid": "47866ce58f897078a719b38f1d9de42b",
        "title": "苎萝山  其二",
        "author": "姚宽",
        "content": "遥山尚拥云鬟翠，流水空闻玉佩声。\n千古人传浣纱地，王轩何事得逢迎。",
        "dynasty": "宋",
        "collection_info": null
    }
]