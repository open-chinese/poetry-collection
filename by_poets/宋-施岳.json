[
    {
        "title": "水龙吟 翠鳌涌出沧溟",
        "author": "施岳",
        "content": "翠鳌涌出沧溟，影横栈壁迷烟墅。\n楼台对起，阑干重凭，山川自古。\n梁苑平芜，汴堤疏柳，几番晴雨。\n看天低四远，江空万里，登临处、分吴楚。\n两岸花飞絮舞。\n度春风、满城箫鼓。\n英雄暗老，昏潮晓汐，归帆过舻。\n淮水东流，塞云北渡，夕阳西去。\n正凄凉望极，中原路杳，月来南浦。",
        "dynasty": "宋",
        "collection_info": null
    },
    {
        "title": "清平乐 水遥花瞑",
        "author": "施岳",
        "content": "水遥花瞑。\n隔岸炊烟冷。\n十里垂杨摇嫩影。\n宿酒和愁都醒。",
        "dynasty": "宋",
        "collection_info": null
    },
    {
        "title": "解语花 云容冱雪",
        "author": "施岳",
        "content": "云容冱雪，暮色添寒，楼台共临眺。\n翠丛深窅。\n无人处、数蕊弄春犹小。\n幽姿谩好。\n遥相望、含情一笑。\n花解语，因甚无言，心事应难表。\n莫待墙阴暗老。\n称琴边月夜，笛里霜晓。\n护香须早。\n东风度、咫尺画阑琼沼。\n归来梦绕。\n歌云坠、依然惊觉。\n想恁时，小几银屏冷未了。",
        "dynasty": "宋",
        "collection_info": null
    },
    {
        "title": "曲游春 画舸西泠落",
        "author": "施岳",
        "content": "画舸西泠落，占柳阴花影，芳意如织。\n小楫冲波，度曲尘扇底，粉香帘隙。\n岸转斜阳隔。\n又过尽、别船箫笛。\n傍断桥、翠绕红围，相对半篙晴色。\n顷刻。\n千山暮碧。\n向沽酒楼前，犹系金勒。\n乘月归来，正梨花夜缟，海棠烟幕。\n院宇明寒食。\n醉乍醒、一庭春寂。\n任满身、露湿东风，欲眠未得。",
        "dynasty": "宋",
        "collection_info": null
    },
    {
        "title": "兰陵王 柳花白",
        "author": "施岳",
        "content": "柳花白。\n飞入青烟巷陌。\n凭高处，愁锁断桥，十里东风正无力。\n西湖路咫尺。\n犹阻仙源信息。\n伤心事，还似去年，中酒恹恹度寒食。\n闲窗掩春寂。\n但粉指留红，茸唾凝碧。\n歌尘不散蒙香泽。\n念鸾孤金镜，雁空瑶瑟。\n芳时凉夜尽怨忆。\n梦魂省难觅。\n鳞鸿，渺踪迹。\n纵罗帕亲题，锦字谁织。\n缄情欲寄重城隔。\n又流水斜照，倦箫残笛。\n楼台相望，对暮色，恨无极。",
        "dynasty": "宋",
        "collection_info": null
    },
    {
        "title": "步月 玉宇熏风",
        "author": "施岳",
        "content": "玉宇熏风，宝阶明月，翠丛万点晴雪。\n炼霜不就，散广寒霏屑。\n采珠蓓、绿萼露滋，嗔银艳、小莲冰洁。\n花痕在，纤指嫩痕，素英重结。\n枝头香未绝。\n还是过中秋，丹桂时节。\n醉乡冷境，怕翻成消歇。\n玩芳味、春焙旋熏。\n贮秾韵、水沉频爇。\n堪怜处，输与夜凉睡蝶。",
        "dynasty": "宋",
        "collection_info": null
    }
]