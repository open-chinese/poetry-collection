[
    {
        "uuid": "c9750a531c594c2d8495443943b76149",
        "title": "试笔",
        "author": "罗适",
        "content": "金门秃笔积如山，黄阁磨煤夜不干。\n试借荐贤书稿看，应无一字及孤寒。",
        "dynasty": "宋",
        "collection_info": null
    },
    {
        "uuid": "1f4cdb538ed78acf9bddc4c70b370674",
        "title": "巢父亭",
        "author": "罗适",
        "content": "泊然巢一枝，常静不待息。\n天地存遗井，聊以见清德。\n窥者在尔心，凿者在尔力。\n何为病夏畦，俯仰无惭色。",
        "dynasty": "宋",
        "collection_info": null
    },
    {
        "uuid": "3c364d645b10755036b7414c835cfb68",
        "title": "寄题池亭兼赠吕道正二首  其一",
        "author": "罗适",
        "content": "太一仙人天上来，口传丹诀养真胎。\n赤城道士谁堪论，白髮先生或姓回。",
        "dynasty": "宋",
        "collection_info": null
    },
    {
        "uuid": "06ad71f7b71412e0a3cc658fbd192c2f",
        "title": "寄题池亭兼赠吕道正二首  其二",
        "author": "罗适",
        "content": "窗外方塘几亩莲，花开料亦似常年。\n先生菡萏香中坐，应有人呼作水仙。",
        "dynasty": "宋",
        "collection_info": null
    },
    {
        "uuid": "02581b3da00aac6063fd8ce0f0102c99",
        "title": "游碧照庵",
        "author": "罗适",
        "content": "长松青似染，高杉翠欲滴。\n余阴入轩来，满座瑠璃色。\n达人无六尘，静见照中碧。\n庵内一炉香，万缘自然息。",
        "dynasty": "宋",
        "collection_info": null
    },
    {
        "uuid": "fe34f518c9018aaba19f0a4e4e2cf211",
        "title": "崇教寺筠轩",
        "author": "罗适",
        "content": "夜忆清轩上，都忘居会稽。\n秋声先在竹，月色最宜溪。\n银汉檐前直，玉绳天外低。\n何人倚栏槛，为听下庄鸡。",
        "dynasty": "宋",
        "collection_info": null
    },
    {
        "uuid": "3a3d2b95fb51529947c35b8d0e8fc2e4",
        "title": "石桥",
        "author": "罗适",
        "content": "传得栴檀相甚奇，绀容光彻照须弥。\n桥头尊者来瞻礼，应忆灵山听法时。",
        "dynasty": "宋",
        "collection_info": null
    },
    {
        "uuid": "74bd202e0d3621996854550e20e3ceff",
        "title": "石梁",
        "author": "罗适",
        "content": "飞瀑断岩路，天然石似梁。\n始知融结日，便作圣贤乡。\n水静鱼龙乐，山灵草木香。\n茶花本余事，留迹示诸方。",
        "dynasty": "宋",
        "collection_info": null
    },
    {
        "uuid": "9f78513a62e256e17b278772d4b9c0af",
        "title": "题万年妙莲阁",
        "author": "罗适",
        "content": "华顶西边天姥东，妙莲开阁对羣峰。\n清含银汉三千界，香透金庭第八重。\n画栋有声啼海燕，澄波无影睡天龙。\n夜深讲罢何人见，云在青天月在松。",
        "dynasty": "宋",
        "collection_info": null
    },
    {
        "uuid": "86e4960ecb06aef87563eb084342c70f",
        "title": "游天台桐柏观二首  其一",
        "author": "罗适",
        "content": "欲访琳宫入翠微，满山烟雨正梅时。\n神仙事秘人难问，造化功深世莫知。\n海近应通三岛信，年多空见八分碑。\n身中龙虎吞天地，谁肯留心继炼师。",
        "dynasty": "宋",
        "collection_info": null
    },
    {
        "uuid": "22bf0768d2894607dce11a67ba925837",
        "title": "游天台桐柏观二首  其二",
        "author": "罗适",
        "content": "金庭福地竟如何，当日山前异事多。\n子晋高风传世表，仙翁遗迹在岩阿。\n三清路远须由学，九转功成岂怕魔。\n我有玉符真诀在，黄衣谁肯远相过。",
        "dynasty": "宋",
        "collection_info": null
    },
    {
        "uuid": "960adde384a314b8be29d3035e8136e6",
        "title": "忆梁王寺过远桥寄昉师",
        "author": "罗适",
        "content": "长忆溪桥避暑时，天风六月袭人肌。\n水随地脉来无尽，云过山头去不知。\n拂面稚松应偃盖，当年游子已庞眉。\n凭师莫动溪边石，留待东归题好诗。",
        "dynasty": "宋",
        "collection_info": null
    },
    {
        "uuid": "cf102c75cd49df5b6359788ef5b13bdc",
        "title": "题天台茅桥",
        "author": "罗适",
        "content": "京城湿墨遗相知，心绕天台四散飞。\n记得小田桥上月，五更河露湿人衣。",
        "dynasty": "宋",
        "collection_info": null
    },
    {
        "uuid": "24d2f34adc41c07cbd3b5198753d011c",
        "title": "题慈云院",
        "author": "罗适",
        "content": "七十有余岁，不曾游此山。\n因寻白云路，深入翠微间。\n晓涧烟霞合，春岩草木斑。\n谁灰心地火，占取一生閒。",
        "dynasty": "宋",
        "collection_info": null
    },
    {
        "uuid": "14af987ea667a3ced9ee4adc881dc901",
        "title": "题天柱山",
        "author": "罗适",
        "content": "孤峰插太清，天柱此垂名。\n造化功成后，干坤頼不倾。\n夜星千栱小，秋汉一梁横。\n欲问登临处，重梯四面生。",
        "dynasty": "宋",
        "collection_info": null
    },
    {
        "uuid": "abd6fba8a9515ed97187389d1edb0d3a",
        "title": "题瑞相院",
        "author": "罗适",
        "content": "招提临古道，窣堵压孤山。\n十里梅花树，都来一望间。",
        "dynasty": "宋",
        "collection_info": null
    },
    {
        "uuid": "c3c0770aa2ad073c11f4af428aa5bd6d",
        "title": "题潘几道杲亭",
        "author": "罗适",
        "content": "行尽城西路，为君登杲亭。\n无云生碧落，看日出沧溟。\n逐影成何事，负暄全我形。\n交情长在目，隔岸数峰青。",
        "dynasty": "宋",
        "collection_info": null
    },
    {
        "uuid": "62f5792541fc1b8b6036a982f62bbc89",
        "title": "慈母石",
        "author": "罗适",
        "content": "迭石江头峻如壁，舟人指云慈母石。\n慈母名兮不可闻，巉岩坑压秋江碧。\n我闻慈母石，启我父母思。\n人有父母谁不思，我思父母偏伤悲。\n忆昔生我童稚时，家贫日逐图生资。\n父母衣我宁自寒，父母食我宁自饥。\n拾薪为我代灯烛，鬻衣为我买诗书。\n朝夕劝我苦勤读，戒我弗作庸常儿。\n嗟哉我生命多疾，父母提携延岁日。\n忽朝卧病一呻吟，父母咿哑面如漆。\n有时为我祝神祇，愿我早着蓝袍归。\n此时我心常感发，愿如夫子言无违。\n嗟哉我生命多蹇，少年不第第已晚。\n况兼父母未死时，食不饱兮衣不暖。\n今朝身为一命仕，薄俸聊堪奉甘旨。\n双亲已逝掩荒丘，薄俸翻将饱妻子。\n有时举筯食新鲜，默默不知双泪涟。\n拭泪空将酒杯奠，酒杯不到阴容前。\n慈母石，世稀有，汝在江头天地久。\n我思父母不得食，此恨当同汝不朽。\n呜呼罔极恩难报，于今頼有移忠孝。\n行当竭力事明君，庶可扬名酬二亲。",
        "dynasty": "宋",
        "collection_info": null
    },
    {
        "uuid": "ce02011afa0f41c05940aa7f60a57a0c",
        "title": "送致政太师文潞公",
        "author": "罗适",
        "content": "曾将故老较量看，五福如公信是难。\n潞国封来多有岁，太师以上更无官。\n应留妙算安神器，必得人才荐将坛。\n他日宋家青史上，始终臣节雪霜寒。",
        "dynasty": "宋",
        "collection_info": null
    },
    {
        "uuid": "6496eee974e8f3d2e67a9ed53d133f08",
        "title": "句",
        "author": "罗适",
        "content": "具州阴德即仙资。",
        "dynasty": "宋",
        "collection_info": null
    }
]