[
    {
        "title": "恋绣衾 冰肌生怕雪未禁",
        "author": "林洪",
        "content": "冰肌生怕雪未禁。\n翠屏前、短瓶满簪。\n真个是、疏枝瘦，认花儿、不要浪吟。\n等闲蜂蝶都休惹，暗香来、时借水沉。\n既得个、厮偎伴，任风霜、尽自放心。",
        "dynasty": "宋",
        "collection_info": null
    },
    {
        "title": "莲房鱼包",
        "author": "林洪",
        "content": "锦□金蓑织几重，问鱼何事得相容。\n涌身既入莲房去，好度华池独化龙。",
        "dynasty": "宋",
        "collection_info": null
    },
    {
        "title": "西湖",
        "author": "林洪",
        "content": "烟生杨柳一痕月，雨弄荷花数点秋。\n此景此时摹不尽，画船归去有渔舟。",
        "dynasty": "宋",
        "collection_info": null
    },
    {
        "title": "宫词",
        "author": "林洪",
        "content": "金殿当头紫阁重，仙人掌上玉芙蓉。\n太平天子朝元日，五色云车驾六龙。",
        "dynasty": "宋",
        "collection_info": null
    },
    {
        "title": "水仙花",
        "author": "林洪",
        "content": "清真处子面，刚烈丈夫心。\n翠带拖云舞，金巵照雪斟。\n苦吟吟不得，移入伯牙琴。",
        "dynasty": "宋",
        "collection_info": null
    },
    {
        "title": "春宫",
        "author": "林洪",
        "content": "桃李六宫寂，君王在石渠。\n临鸾悔梳洗，女色不如书。",
        "dynasty": "宋",
        "collection_info": null
    },
    {
        "title": "桐下",
        "author": "林洪",
        "content": "无名花草上闲坡，病叶成堆客罕过。\n注易欠工知学少，种桐收效得阴多。\n破篱自补忧边事，断简重穿忆世科。\n近日转知闲最好，旋沽邻酒谢诗魔。",
        "dynasty": "宋",
        "collection_info": null
    },
    {
        "title": "枕上作",
        "author": "林洪",
        "content": "天街月未沈，来者已骎骎。\n夜若可无睡，人应更有心。\n香凝衾正暖，灯隔帐如阴。\n亦欲呼童起，谁门能赏音。",
        "dynasty": "宋",
        "collection_info": null
    },
    {
        "title": "折柳",
        "author": "林洪",
        "content": "湖边杨柳色如金，几日不来成绿阴。\n折得柔条入城去，教人知道已春深。",
        "dynasty": "宋",
        "collection_info": null
    },
    {
        "title": "楼居",
        "author": "林洪",
        "content": "梅边未有屋三间，僦得楼居特暂安。\n天下事非容易说，门前山可久长看。\n瓶花频换春常在，阶草不除秋自残。\n岂是江湖难着脚，如今平地亦狂澜。",
        "dynasty": "宋",
        "collection_info": null
    },
    {
        "title": "孤山隠居",
        "author": "林洪",
        "content": "为怕因诗题姓名，特寻孤处隠吟身。\n当时祗向梅花说，不道梅花说与人。",
        "dynasty": "宋",
        "collection_info": null
    },
    {
        "title": "谋隠",
        "author": "林洪",
        "content": "箧书如叶半飘零，尚自浮家客帝京。\n每遇事添新感慨，怕逢人说旧升平。\n山如有约青常在，髮幸相饶白未生。\n便作阴谋犹是晚，栽松何日得阴成。",
        "dynasty": "宋",
        "collection_info": null
    },
    {
        "title": "钓台",
        "author": "林洪",
        "content": "三聘殷勤起富春，如何一宿便辞君。\n早知闲脚无伸处，只合青山卧白云。",
        "dynasty": "宋",
        "collection_info": null
    },
    {
        "title": "冷泉",
        "author": "林洪",
        "content": "一泓清可沁诗脾，冷暖年来只自知。\n流出西湖载歌舞，回头不是在山时。",
        "dynasty": "宋",
        "collection_info": null
    },
    {
        "title": "句",
        "author": "林洪",
        "content": "雪翻夜钵裁成玉，春化寒酥剪作金。",
        "dynasty": "宋",
        "collection_info": null
    }
]