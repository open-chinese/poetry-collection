[
    {
        "uuid": "f4d2e9c3e5d7dd2a70d1b53bc4f47390",
        "title": "赠刘羲仲",
        "author": "吴炯",
        "content": "束带真成屈壮图，宁思饱死叹侏儒。\n便拈手版还丞相，却觅芒鞋踏故庐。\n少日萦心但黄奶，暮年使鬼勾青奴。\n他时有客来载酒，解道欲眠卿去无。",
        "dynasty": "宋",
        "collection_info": null
    },
    {
        "uuid": "05ea2577b4db6ba7fd2877d5de4a5ec0",
        "title": "颜孝子乌墓",
        "author": "吴炯",
        "content": "人伦风化自孝始，我怀义乌颜氏子。\n昔从书传闻其名，今来浙东入其里。\n未入里先见路碑，高冢巍然云树裏。\n犹有群乌绕墓飞，或者神乌长不死。\n衔土伤吻土亦亦，乌血凝成墓山紫。\n今古人人皆有亲，负土葬者岂独此。\n如何感召到山禽，须就人心推物理。\n生前服劳情自苦，亡后附身哀靡已。\n天地悯怜鬼神泣，无知羽族有所使。\n父子茔域永相依，白云深处精灵起。\n风吹草卉即莱衣，溪浮苹藻为甘旨。\n千秋万古此经过，谁人眼不泪如水。",
        "dynasty": "宋",
        "collection_info": null
    },
    {
        "uuid": "8c7133f61f5216a85de0de49783c4a0e",
        "title": "句",
        "author": "吴炯",
        "content": "谁知吾子汉棱粥，压倒东坡玉糁羹。",
        "dynasty": "宋",
        "collection_info": null
    }
]