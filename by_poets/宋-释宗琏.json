[
    {
        "uuid": "19550d3daa62af9a71c5521fbcc15256",
        "title": "偈五首  其一",
        "author": "释宗琏",
        "content": "暗穿玉线，密度金针。\n如水入水，似金博金。",
        "dynasty": "宋",
        "collection_info": null
    },
    {
        "uuid": "7759cfffb7d180603dacf605408f49bd",
        "title": "偈五首  其二",
        "author": "释宗琏",
        "content": "破无明暗，截生死流。\n度三有城，泛无为海。\n须是识这箇始得。",
        "dynasty": "宋",
        "collection_info": null
    },
    {
        "uuid": "2d3b7f27f19e4df927f460de16f4de65",
        "title": "偈五首  其三",
        "author": "释宗琏",
        "content": "唤作拄杖则触，不唤作拄杖则背。\n若也识得，荆棘林中撒手，是非海裏横身。\n脱或未然，普贤乘白象，土宿跨泥牛。",
        "dynasty": "宋",
        "collection_info": null
    },
    {
        "uuid": "2b78beabfb19a83d78573061b7577db0",
        "title": "偈五首  其四",
        "author": "释宗琏",
        "content": "宗乘一唱殊途绝，万别千差俱泯灭。\n通身是口难分雪，金刚脑后三斤铁。",
        "dynasty": "宋",
        "collection_info": null
    },
    {
        "uuid": "baf3bf222dfb462637d1a55ae90fb8ad",
        "title": "偈五首  其五",
        "author": "释宗琏",
        "content": "是是，放出南山真鼈鼻。\n不是不是，勒回千里追风骥。\n终成败坏可怜生，塞断咽喉无出气。\n无出气，有巴鼻。\n赵州东壁挂葫芦，堪笑维摩谈不二。",
        "dynasty": "宋",
        "collection_info": null
    },
    {
        "uuid": "97765fe6e05bdc023efc4737806ba650",
        "title": "颂古三首  其一",
        "author": "释宗琏",
        "content": "南来本欲破邪说，纸灯灭处难分雪。\n踏着秤锤硬似铁，错认乌龟唤作鼈。",
        "dynasty": "宋",
        "collection_info": null
    },
    {
        "uuid": "ce871747273bfa0a8b93e6ad401b03e7",
        "title": "颂古三首  其二",
        "author": "释宗琏",
        "content": "新妇骑馿阿家牵，草裏寻常万万千。\n谁在后兮谁在先，不须特地苦加鞭。",
        "dynasty": "宋",
        "collection_info": null
    },
    {
        "uuid": "a980dcdf0c54e1edf8365692d981177b",
        "title": "颂古三首  其三",
        "author": "释宗琏",
        "content": "馿尾猪头牛脚迹，三斤麻子露消息。\n志公杖头剪刀尺，从来雨下阶头湿。",
        "dynasty": "宋",
        "collection_info": null
    },
    {
        "uuid": "5ac4e57a8b9e973dd299d6c2b5509ef3",
        "title": "赞月庵",
        "author": "释宗琏",
        "content": "这箇老汉，浑无缝罅。\n点铁成金，指鹿为马。\n以张拙秀才语擒纵多口，阿师跨三脚馿儿，指点诸方话霸。\n遇贱时三世诸佛正眼难窥，遇贵时八大龙王亦难酬价。\n阿呵呵，也大差。\n只因会春园裏失却眼睛，从此恶名滔滔流遍天下。\n高挂虚堂兮如师子全威，一任百怪千妖暗中惊讶。\n灯禅灯禅，第一不得容易与伊点化。",
        "dynasty": "宋",
        "collection_info": null
    }
]