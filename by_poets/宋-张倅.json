[
    {
        "title": "百字谣・念奴娇 榆烟新起",
        "author": "张倅",
        "content": "榆烟新起，正清明节过，翠蓂九叶。\n欣会谪仙初度日，凤穴产真鸑鷟。\n心肠琅琅，文章锦绣，看镜期勋业。\n暂居马帐，后知有赖先觉。\n可想大器晚成，功名有志，未逊苏秦学。\n奈不在身先在子，果向秋风抟鹗。\n诗酒琴棋，风花雪月，养浩全真乐。\n寿觞五福，太公须遇文猎。",
        "dynasty": "宋",
        "collection_info": null
    }
]