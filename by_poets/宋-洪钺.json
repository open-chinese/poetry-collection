[
    {
        "uuid": "c5e50bd228f325c06604a4c06fdc33a1",
        "title": "示儿",
        "author": "洪钺",
        "content": "豫章实佳木，寻丈早异众。\n匠石虽未顾，终解作梁栋。\n社栎大蔽牛，不资世所用。\n弃置成散材，岁久即空洞。\n诚由天所产，亦在德者种。\n吾儿豫章流，丱角不好弄。\n经训虽未通，数过辄成诵。\n只今十五六，举止颇持重。\n仰頼师友功，缀缉成赋颂。\n积丝未盈尺，粗喜入机综。\n胡为不自量，将使应乡贡。\n文场倍千数，作者岂倖中。\n而子于其间，燕雀杂鸾凤。\n铅刀未易割，庶可供一鬨。\n造物果何如，往往形吉梦。\n天其助我心，勿使汝放纵。\n业贵精于勤，耐取晓窗冻。\n文章实公器，妙语世人共。\n岁朝哦此诗，洗醆揭春瓮。\n吾家有阴德，行矣光炎宋。",
        "dynasty": "宋",
        "collection_info": null
    },
    {
        "uuid": "0d0a7df527e4be0e2ea6c82a3ca154bf",
        "title": "和儿咨夔夜坐韵",
        "author": "洪钺",
        "content": "楼底雪千峰，楼头着寓翁。\n梅方开萼绿，桃已亚枝红。\n斟浅偏劳劝，眠迟不受烘。\n锦城春在眼，何暇问蚕丛。",
        "dynasty": "宋",
        "collection_info": null
    }
]