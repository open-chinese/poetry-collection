[
    {
        "title": "赠谈命余圆机",
        "author": "蔡渊",
        "content": "甲子难周日与时，不拘全阙是圆机。\n只将八字纵横看，祸福无差妙太虚。",
        "dynasty": "宋",
        "collection_info": null
    },
    {
        "title": "自咏",
        "author": "蔡渊",
        "content": "屈指抠衣四十年，自怜鬚鬓已皤然。\n久知轩冕应无分，但觉西山若有缘。\n下学功夫惭未到，先天事业敢轻传。\n祇今已饱烟霞疾，更乞清溪着钓船。",
        "dynasty": "宋",
        "collection_info": null
    },
    {
        "title": "仲弟未归岁晚有怀",
        "author": "蔡渊",
        "content": "明月照席寒，生我愁百端。\n冉冉岁云徂，游子不顾还。\n相送荷花碧，相望枫叶丹。\n高楼日千回，散步东林隈。\n攀条復揽秀，日暮空徘徊。\n金杯白玉台，犹能对寒梅。\n寄书岂不早，三月千里道。\n敢怨归轩迟，但念堂中老。\n春风萱草生，更树堂前庭。",
        "dynasty": "宋",
        "collection_info": null
    },
    {
        "title": "初度谩成",
        "author": "蔡渊",
        "content": "揆予初度又今时，老桂吹香满翠微。\n回首六千余里外，惊心四十九年非。\n閒寻旧藁黏吟卷，怕损团花理战衣。\n一饭君恩何以报，貔貅按堵马秋肥。",
        "dynasty": "宋",
        "collection_info": null
    }
]