[
    {
        "uuid": "c3f37b17f413cc2a8fe8cd89a2b29109",
        "title": "水调歌头 重过钓台路",
        "author": "陈居仁",
        "content": "重过钓台路，风物故依然。\n羊裘轩上，俯临清泚面孱颜。\n仰见先生风节，更有两公名德，冰雪照人寒。\n龙野方驰逐，鸿翼自孤骞。\n酹壶觞，追往昔，笑华颠。\n别来三纪，推排曾戴侍臣冠。\n惭愧君恩难答，聊复守符重绾，敢叹客途艰。\n少报期年政，行泛五湖船。",
        "dynasty": "宋",
        "collection_info": null
    },
    {
        "uuid": "bd5f543e90118e1397b83903f45fb725",
        "title": "高宗皇帝挽词五首  其一",
        "author": "陈居仁",
        "content": "力拯艰难运，天开圣哲君。\n赤符恢世祚，苍箓炳人文。\n帝学穷渊奥，宸奎照典坟。\n三宗从着号，超轶未前闻。",
        "dynasty": "宋",
        "collection_info": null
    },
    {
        "uuid": "8f0b295d7d66c2ea3e3d37fc6d1144d6",
        "title": "高宗皇帝挽词五首  其二",
        "author": "陈居仁",
        "content": "天步方宁只，民区復晏然。\n心非尧位乐，子授舜躬贤。\n揖逊高千古，恬怡盛万年。\n乘云归帝所，溥率泪成川。",
        "dynasty": "宋",
        "collection_info": null
    },
    {
        "uuid": "b7bb9f145fa11ffc12eb8ffc6779d95c",
        "title": "高宗皇帝挽词五首  其三",
        "author": "陈居仁",
        "content": "圣略如天大，仁心亘古无。\n神兵胜淝水，鸣剑罢伊吾。\n宵旰逾三纪，歌谣遍八区。\n耆庞听遗诰，号绝更嗟呼。",
        "dynasty": "宋",
        "collection_info": null
    },
    {
        "uuid": "9d05d16981ecb8aad6b085bc9c839c0b",
        "title": "高宗皇帝挽词五首  其四",
        "author": "陈居仁",
        "content": "汉日朝前殿，神尧宴大安。\n徒夸一时盛，谁似两宫欢。\n谩采瀛洲药，犹除荆鼎丹。\n伤心浙江畔，缟仗自回銮。",
        "dynasty": "宋",
        "collection_info": null
    },
    {
        "uuid": "ca41c2c4e9f082ac30a72edd52ba918e",
        "title": "高宗皇帝挽词五首  其五",
        "author": "陈居仁",
        "content": "得寿尊慈扆，怡神久北宫。\n綵衣频侍燕，宝册屡垂鸿。\n剑落桥山外，陵开禹穴东。\n从今寿文母，无復玉巵同。",
        "dynasty": "宋",
        "collection_info": null
    },
    {
        "uuid": "eeab111ecae820fac88e29080dd25654",
        "title": "西湖感旧",
        "author": "陈居仁",
        "content": "苏公堤畔采莲船，蘸碧楼台动管弦。\n山色湖光宛如昔，心情不似十年前。",
        "dynasty": "宋",
        "collection_info": null
    },
    {
        "uuid": "65ced91beb017f4438b0ca90ae83cf16",
        "title": "登庞公读书堂",
        "author": "陈居仁",
        "content": "相君事业慕皋夔，被遇王家泰定时。\n曾向云窗研汉简，故应画栋产灵芝。\n文镵金石流芳在，像託丹青亘世垂。\n盛烈丰功难具述，烂然国史着猷为。",
        "dynasty": "宋",
        "collection_info": null
    },
    {
        "uuid": "489bc372592470de77b79496d79a2224",
        "title": "偶作",
        "author": "陈居仁",
        "content": "疏树梢头露晓星，薄寒侵榻睡初醒。\n沙鸥何处惊飞起，点破遥山一抹青。",
        "dynasty": "宋",
        "collection_info": null
    },
    {
        "uuid": "ce1a653d0b02b74d678b11f0d7718ade",
        "title": "竹村居",
        "author": "陈居仁",
        "content": "霜筠万箇绕龙孙，中有茅檐据小村。\n疏处只容猿鹤过，喜无俗客敢登门。",
        "dynasty": "宋",
        "collection_info": null
    }
]