[
    {
        "uuid": "b0920da17d529c065ad302027f8570eb",
        "title": "尉迟杯 冰弦语",
        "author": "尹公远",
        "content": "冰弦语。\n在竹树、院落深深处。\n当年野草闲花，何许浮云飞絮。\n征鸿止止，纵汗漫、游人远回顾。\n迟琼楼、五色帘开，唤醒玄鹤飞舞。\n何事梦断湖山，尚九里松声，八月潮怒。\n三十年馀池台泪，应不为、花奴羯鼓。\n想天上、群仙老矣，甚比似、人间更愁苦。\n倩画阑、留住西风，莫教愁入云去。",
        "dynasty": "宋",
        "collection_info": null
    },
    {
        "uuid": "5490f2f5f8ea7a455bbf209a8ba1e6e9",
        "title": "齐天乐 江湖千里秋风客",
        "author": "尹公远",
        "content": "江湖千里秋风客，翩然白云黄鹄。\n石鼎烟霏，篆书红湿，随处菊香泉绿。\n幅巾野服。\n尽扫叶开门，抱琴听瀑。\n何事蓬壶，归来独待海涛陆。\n卢鸿旧时隐处，想斜阳草树，水榭云屋。\n麈尾玄玄，笔花语语，剪尽雨窗残烛。\n黄庭误读。\n且东老留诗，采和歌曲。\n后日重寻，洞天三十六。",
        "dynasty": "宋",
        "collection_info": null
    }
]