[
    {
        "uuid": "75ffa699cf8374acba36ceb162078b43",
        "title": "木兰香・减字木兰花 一帘疏雨",
        "author": "徐介轩",
        "content": "一帘疏雨。\n道是无情还有思。\n坐久魂销。\n风动珠唇点点娇。\n生平浩气。\n静乐机关随处是。\n熏透寒衾。\n蝴蝶休萦万里心。",
        "dynasty": "宋",
        "collection_info": null
    },
    {
        "uuid": "d147f756ba6b49907894438a8ed6ecd1",
        "title": "梅花",
        "author": "徐介轩",
        "content": "香梅烂漫见红梅，白白朱朱取次开。\n料得故园春色满，有人花下正徘徊。",
        "dynasty": "宋",
        "collection_info": null
    },
    {
        "uuid": "383605ca5610cf0c279de06a3528f5d2",
        "title": "红梅  其一",
        "author": "徐介轩",
        "content": "寒梅冷艷缀轻枝，误认夭桃未放时。\n盛饰霓裳陪越女，不施粉黛抹胭脂。",
        "dynasty": "宋",
        "collection_info": null
    },
    {
        "uuid": "b2baf8c589a68194d9b2d92c0879b380",
        "title": "红梅  其二",
        "author": "徐介轩",
        "content": "轻盈弄月醉霞觞，娇软酡颜褪晓粧。\n缟素丛中红一点，好花终是不寻常。",
        "dynasty": "宋",
        "collection_info": null
    },
    {
        "uuid": "4fcde5155e768f30cbd538e30409a80b",
        "title": "菊花",
        "author": "徐介轩",
        "content": "独向邻园看菊回，隔篱惊见一枝梅。\n西风怜我太寂寞，特地遣花将句来。",
        "dynasty": "宋",
        "collection_info": null
    },
    {
        "uuid": "24e30e3af8a207fb2877431bf62e08ff",
        "title": "岩桂花",
        "author": "徐介轩",
        "content": "翠叶金华小胆瓶，轻拈微嗅不胜情。\n从教失陷沈烟冷，蓦地熏心梦也清。",
        "dynasty": "宋",
        "collection_info": null
    },
    {
        "uuid": "b52b365cd5430eb9c8ffefeae1725c3d",
        "title": "桐",
        "author": "徐介轩",
        "content": "灏气行秋万宇凉，玄姑新敕办衣裳。\n林为机杼织无迹，月当膏油缉易长。\n谓尔索裘虽有日，到头无褐可禁霜。\n工夫只有琵琶索，又在梧桐夜雨旁。",
        "dynasty": "宋",
        "collection_info": null
    }
]