[
    {
        "uuid": "4960772f20114bf2192f746bcecad9b4",
        "title": "和吴拭暑雪轩诗",
        "author": "孙竢",
        "content": "地僻宜逃暑，官曹幸颇闲。\n虚传力士担，始信蜀妃山。\n岭雪青霄畔，城烟密树间。\n清谈容款接，妙句独难攀。",
        "dynasty": "宋",
        "collection_info": null
    },
    {
        "uuid": "da75c2b584dc0be46cb13e72b975c14a",
        "title": "和田望再赋暑雪轩",
        "author": "孙竢",
        "content": "懒性难堪俗事侵，倚空栏槛列青岑。\n云端白雪凝高岭，郭外长江绕茂林。\n疏旷幸陪文字饮，喧楼安用管絃音。\n北窻一枕羲皇梦，却快微微风动襟。",
        "dynasty": "宋",
        "collection_info": null
    },
    {
        "uuid": "f5222a44055180ad765ec73e812b8754",
        "title": "和周焘合江亭  其一",
        "author": "孙竢",
        "content": "炎夏江风冷欲冰，坐陪袁谢有余清。\n旧闻蜀地四时雨，今快岷山千里晴。\n旋切银丝尝鲙味，聊欹玉枕听滩声。\n晚来忽起扁舟兴，更傍中流看月行。",
        "dynasty": "宋",
        "collection_info": null
    },
    {
        "uuid": "6bf312b94c71793c6710bd9a9bc68ce0",
        "title": "和周焘合江亭  其二",
        "author": "孙竢",
        "content": "西南都会锦官城，持节来寻汉客星。\n去国谩追千里马，还家拟泛一帆舲。\n公才磊落宜方面，我病荒疏冒使令。\n未许东山同笑傲，胜游聊可上丹青。",
        "dynasty": "宋",
        "collection_info": null
    }
]