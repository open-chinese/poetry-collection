[
    {
        "uuid": "cc426f3c63aaf8dc1ec0e1a2b54ef192",
        "title": "月珠寺明月楼  其一",
        "author": "程少逸",
        "content": "秀爽盘空翠不收，阴晴俱好更宜秋。\n沧江也爱楼头月，故抱青山月样流。",
        "dynasty": "宋",
        "collection_info": null
    },
    {
        "uuid": "c8ae5ff6ffd46886363f0da55481ffb3",
        "title": "月珠寺明月楼  其二",
        "author": "程少逸",
        "content": "楼面环开紫翠屏，峨眉瓦屋共前楹。\n莫嫌鸥鹭时来去，正要微云滓太清。",
        "dynasty": "宋",
        "collection_info": null
    },
    {
        "uuid": "b2d8cb0829954ff712691410e95f06ba",
        "title": "月珠寺明月楼  其三",
        "author": "程少逸",
        "content": "江上群峰泼黛浓，水村烟渚夕阳红。\n一声啼鸟催耕去，何处龙归急雨中。",
        "dynasty": "宋",
        "collection_info": null
    },
    {
        "uuid": "503d56d01c8e03aaa234c2f91e4e34d3",
        "title": "月珠寺明月楼  其四",
        "author": "程少逸",
        "content": "云坼崖分邃景藏，更烦清樾护幽芳。\n林深草木四时润，日薄窗櫺多半凉。\n睡过午阴茶乳白，醉余霜桧藓花苍。\n两旬来结僧房夏，赢得他年戒腊长。",
        "dynasty": "宋",
        "collection_info": null
    },
    {
        "uuid": "e6f1c459e8154aa224ad8a48a1150225",
        "title": "月珠寺明月楼  其五",
        "author": "程少逸",
        "content": "风菜差差午暑清，眼明茶碗打花轻。\n蒲团小歇谁惊起，簌簌楠花落雨声。",
        "dynasty": "宋",
        "collection_info": null
    },
    {
        "uuid": "ee6073a858929d1b34e4d98cb82502a2",
        "title": "月珠寺明月楼  其六",
        "author": "程少逸",
        "content": "饮罢茶瓯未有言，各归窗底默参禅。\n僧房睡息齁齁起，倒着绳床我亦眠。",
        "dynasty": "宋",
        "collection_info": null
    },
    {
        "uuid": "2d1afe2f0503bb42c8d550d121c9b753",
        "title": "月珠寺明月楼  其七",
        "author": "程少逸",
        "content": "秀壑阴崖列翠微，光风瑶草日晖晖。\n林深不放棋声出，怕触归云作雨飞。",
        "dynasty": "宋",
        "collection_info": null
    }
]