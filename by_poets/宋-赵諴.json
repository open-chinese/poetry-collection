[
    {
        "title": "和孔司封题蓬莱阁",
        "author": "赵諴",
        "content": "龙卧山形滴翠微，翚飞阁势构空危。\n六鳌不是湖中蛰，一岛疑从海上移。\n屏障笺毫吟咏处，神仙罗绮燕游时。\n自惭为吏非香案，又蹑云梯从使麾。",
        "dynasty": "宋",
        "collection_info": null
    },
    {
        "title": "游云门寺",
        "author": "赵諴",
        "content": "竟夕雨声寒，黎明日气暄。\n峰峦添积润，溪涧涨新痕。\n钟鼓连三寺，杉松共一邨。\n不须游赏徧，丽句满清轩。",
        "dynasty": "宋",
        "collection_info": null
    },
    {
        "title": "游天衣寺",
        "author": "赵諴",
        "content": "世称幽景属金仙，若是精蓝岂妄传。\n涧涌双泉雷出地，山围四面管窥天。\n唐僧手泽神毫健，梁帝宸恩宝器妍。\n今日喜偿平昔志，更逢闽客此安禅。",
        "dynasty": "宋",
        "collection_info": null
    },
    {
        "title": "游戒珠寺",
        "author": "赵諴",
        "content": "欲游城郭应难遍，每访湖山亦自劳。\n坐致眼前无限景，僧房寄处蕺峰高。",
        "dynasty": "宋",
        "collection_info": null
    }
]