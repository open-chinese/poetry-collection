[
    {
        "uuid": "5cdba528d5af8eb80f4d9ef7c9f75c97",
        "title": "水调歌头 澄彻北湖水",
        "author": "吴镒",
        "content": "澄彻北湖水，圆镜莹青铜。\n客槎星汉天上，隐隐暗朝通。\n六月浮云落日，十顷增冰积雪，胜绝与谁同。\n罗袜步新月，翠袖倚凉风。\n子韩子，叫虞帝，傲祝融。\n御风凌雾来去，邂逅此从容。\n欲问骑驎何处，试举叉鱼故事，惊起碧潭龙。\n乞我飞霞佩，从子广寒宫。",
        "dynasty": "宋",
        "collection_info": null
    },
    {
        "uuid": "4ba0800a58894f066a46ac85b6eb3973",
        "title": "水调歌头 三楚上游地",
        "author": "吴镒",
        "content": "三楚上游地，五岭翠眉横。\n杜诗韩笔难尽，身到眼增明。\n最好流泉百道，НН绕城萦市，唯见洛阳城。\n化鹤三千岁，橘井尚凄清。\n阆风客，紫贝阙，白玉京。\n不堪天上官府，时此驻霓旌。\n岁晚朔云边雪，压尽蛮烟瘴雨，过雁落寒汀。\n况有如泉酒，细与故人倾。",
        "dynasty": "宋",
        "collection_info": null
    },
    {
        "uuid": "56089ef89308a85854f2cefa3b9c10f2",
        "title": "宗老堂",
        "author": "吴镒",
        "content": "八十郎君类若翁，一门两世寿吾宗。\n晴空矫矫归来鹤，冬岭槃槃晚秀松。\n重见堂悬宗老牓，大胜身袭列封侯。\n宦游良苦端居乐，小弟输兄冰雪容。",
        "dynasty": "宋",
        "collection_info": null
    },
    {
        "uuid": "eba0100c972a7d296abf9bfaf76443d9",
        "title": "崇仙观  其一",
        "author": "吴镒",
        "content": "浮丘仙袂风中挹，子晋吹笙月下闻。\n翠盖霓裳君过我，尻舆神马我从君。",
        "dynasty": "宋",
        "collection_info": null
    },
    {
        "uuid": "f1ac516e02e51f08ccd88ad093f38fb4",
        "title": "崇仙观  其二",
        "author": "吴镒",
        "content": "人生尘土不可耐，天上高寒定自嘉。\n但约麻姑擘麟脯，莫寻句漏问丹砂。",
        "dynasty": "宋",
        "collection_info": null
    },
    {
        "uuid": "55a18a358e391897d0cdf05a0fba6036",
        "title": "送客香山寺",
        "author": "吴镒",
        "content": "十里香山寺，三年到几回。\n不嫌送客远，端是爱山来。\n老木生僧住，閒云为我开。\n归鞍意未足，城鼓莫相催。",
        "dynasty": "宋",
        "collection_info": null
    },
    {
        "uuid": "14076d1f655820d9ada826f9de78f117",
        "title": "野石岩",
        "author": "吴镒",
        "content": "夏夜深如秋气清，梦回风露湿桃笙。\n渐忻月色分山色，所恨蛙声乱水声。",
        "dynasty": "宋",
        "collection_info": null
    }
]