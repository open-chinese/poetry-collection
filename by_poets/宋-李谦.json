[
    {
        "uuid": "25eba40a960c7195d9398c0fb43c4f22",
        "title": "秋怀五首  其一",
        "author": "李谦",
        "content": "西风入商管，众木夜有声。\n候虫竟何为，聒聒终夕鸣。\n彼亦有所思，感此岁月征。\n人生岂异适，长啸一拊楹。",
        "dynasty": "宋",
        "collection_info": null
    },
    {
        "uuid": "4052446d3da19511ff94cf17eee1cde9",
        "title": "秋怀五首  其二",
        "author": "李谦",
        "content": "离离牵牛花，萦蔓绕丛棘。\n秋风一披拂，苒苒弄寒色。\n物芳时辄改，百岁几食息。\n长忧髀肉生，悲歌涕霑臆。",
        "dynasty": "宋",
        "collection_info": null
    },
    {
        "uuid": "0c531c182578ccc827d1f4cfae089c71",
        "title": "秋怀五首  其三",
        "author": "李谦",
        "content": "败壁鸣莎鸡，凉月照虚堂。\n南邻机杼声，烨烨灯火光。\n遥闻谁家砧，已趣公子裳。\n佳人在何许，叶落山中霜。",
        "dynasty": "宋",
        "collection_info": null
    },
    {
        "uuid": "ca22715ef51e8ad4943799b4c7f05a1c",
        "title": "秋怀五首  其四",
        "author": "李谦",
        "content": "英英庭前兰，密密园中桂。\n凉飈驾远馥，素景饶清丽。\n我居无俗物，二子时独诣。\n愿言永为好，千载成幽契。",
        "dynasty": "宋",
        "collection_info": null
    },
    {
        "uuid": "fcb559fd4c16a9a2080d8933bf932cc3",
        "title": "秋怀五首  其五",
        "author": "李谦",
        "content": "东篱数丛菊，已着金粟蘂。\n重阳能几时，使我日屈指。\n向来陶渊明，勿谓今已矣。\n我欲置樽酒，采之杂浮蚁。",
        "dynasty": "宋",
        "collection_info": null
    }
]