[
    {
        "uuid": "b73ebe284ca2274b37cdb92b55599e46",
        "title": "秋怀五首  其一",
        "author": "李谦",
        "content": "西风入商管，众木夜有声。\n候虫竟何为，聒聒终夕鸣。\n彼亦有所思，感此岁月征。\n人生岂异适，长啸一拊楹。",
        "dynasty": "宋",
        "collection_info": null
    },
    {
        "uuid": "e2933110466e6e0dd16b88cfbb9bbe69",
        "title": "秋怀五首  其二",
        "author": "李谦",
        "content": "离离牵牛花，萦蔓绕丛棘。\n秋风一披拂，苒苒弄寒色。\n物芳时辄改，百岁几食息。\n长忧髀肉生，悲歌涕霑臆。",
        "dynasty": "宋",
        "collection_info": null
    },
    {
        "uuid": "927329a36db187117e8ceefa89a0ba06",
        "title": "秋怀五首  其三",
        "author": "李谦",
        "content": "败壁鸣莎鸡，凉月照虚堂。\n南邻机杼声，烨烨灯火光。\n遥闻谁家砧，已趣公子裳。\n佳人在何许，叶落山中霜。",
        "dynasty": "宋",
        "collection_info": null
    },
    {
        "uuid": "ecb20c8fcf258e8ccaec971d5165be60",
        "title": "秋怀五首  其四",
        "author": "李谦",
        "content": "英英庭前兰，密密园中桂。\n凉飈驾远馥，素景饶清丽。\n我居无俗物，二子时独诣。\n愿言永为好，千载成幽契。",
        "dynasty": "宋",
        "collection_info": null
    },
    {
        "uuid": "8dc055cb5aeeea4959e1554996a6c551",
        "title": "秋怀五首  其五",
        "author": "李谦",
        "content": "东篱数丛菊，已着金粟蘂。\n重阳能几时，使我日屈指。\n向来陶渊明，勿谓今已矣。\n我欲置樽酒，采之杂浮蚁。",
        "dynasty": "宋",
        "collection_info": null
    }
]