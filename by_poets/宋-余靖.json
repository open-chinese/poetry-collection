[
    {
        "uuid": "01e60246e584bf5f6cfb429f051e0415",
        "title": "送曲江知县赵节推",
        "author": "余靖",
        "content": "命将久征蛮，骚然数载间。\n一言巢穴破，千里鼓旗闲。\n刀盾无私蓄，耕桑有復还。\n居民此休息，遗惠重丘山。",
        "dynasty": "宋",
        "collection_info": null
    },
    {
        "uuid": "cdc7b77f52eefeb420fca4207b1b65e5",
        "title": "寄题广州田谏议颐堂",
        "author": "余靖",
        "content": "退食公堂暇，应无俗虑侵。\n帘开双燕外，吏散百花阴。\n海域逍遥境，荣途淡泊心。\n政成先养正，惠爱及民深。",
        "dynasty": "宋",
        "collection_info": null
    },
    {
        "uuid": "6bed06bfeed51a489fffb8c19a307c52",
        "title": "送僧惠勤归乡",
        "author": "余靖",
        "content": "旧国起归兴，三江一棹轻。\n夜吟逢月白，晓渡趁潮平。\n楚岸云藏寺，吴宫水绕城。\n羡师尘外去，何日濯吾缨。",
        "dynasty": "宋",
        "collection_info": null
    },
    {
        "uuid": "0249e8ea8f7bb045d02f1cdd8ce6b79e",
        "title": "题刘太博栖心亭",
        "author": "余靖",
        "content": "宏构小侯第，避权长掩关。\n地分金穴贵，人共白云闲。\n野色春墙外，池香暮雨间。\n燕申忘万虑，吏隠敌箕山。",
        "dynasty": "宋",
        "collection_info": null
    },
    {
        "uuid": "33ecbbfdb8ac836965064a6acf65c66d",
        "title": "送薛秀才归乡",
        "author": "余靖",
        "content": "半岁接高论，一朝归故关。\n道存惭设醴，别易忍登山。\n进即龟龙瑞，退当江海闲。\n无为牵俗趣，碌碌利名间。",
        "dynasty": "宋",
        "collection_info": null
    },
    {
        "uuid": "bdb940ecd690d7f6f0a129cf7562cbaa",
        "title": "双松",
        "author": "余靖",
        "content": "自古咏连理，多为艳阳吟。\n谁知抱高节，生处亦同心。\n风至应交响，禽栖得并阴。\n岁寒当共守，霜雪莫相侵。",
        "dynasty": "宋",
        "collection_info": null
    },
    {
        "uuid": "e4d801a9270b5f7dde3ae041c41aff39",
        "title": "新息道中遇雪",
        "author": "余靖",
        "content": "寒深雪压春，去去祗伤神。\n巢穴有归鸟，路岐无住人。\n远光天共白，夜色月相亲。\n独酌不成醉，自嫌名利身。",
        "dynasty": "宋",
        "collection_info": null
    },
    {
        "uuid": "73f34168dbc02c74e9af32049121841c",
        "title": "次韵酬孙明復见寄",
        "author": "余靖",
        "content": "门外车尘绝，樽前俗虑无。\n轻身脱羁绊，曳尾得泥涂。\n出处天真在，炎凉物性殊。\n寄言钦雅意，相望隔江湖。",
        "dynasty": "宋",
        "collection_info": null
    },
    {
        "uuid": "1f36b21e57e2c61058433f40a9eb4688",
        "title": "送海琳游南海",
        "author": "余靖",
        "content": "触目尽尘累，如师真不羣。\n圆明水中月，去住岭头云。\n意为乘风快，名应过海闻。\n翛然此高迹，世网慢纷纷。",
        "dynasty": "宋",
        "collection_info": null
    },
    {
        "uuid": "f7093421a791ed8ba197c546e92fdccc",
        "title": "荔香亭",
        "author": "余靖",
        "content": "虚亭何所赏，为爱果中奇。\n气禀南方秀，生当火王时。\n渡淮嫌橘变，经庾笑梅衰。\n不共花争艳，残鶑莫傍枝。",
        "dynasty": "宋",
        "collection_info": null
    },
    {
        "uuid": "8bc9e504c9f684b4275b99f6df77e450",
        "title": "送容州杜秘丞",
        "author": "余靖",
        "content": "官满一舟归，高怀俗背驰。\n家藏唯翰墨，民政在声诗。\n气劲秋霜并，吟多夜月知。\n知贤无路荐，何以报明时。",
        "dynasty": "宋",
        "collection_info": null
    },
    {
        "uuid": "10ea889e485894d6f40fc4984667d07a",
        "title": "谢连州沈殿丞惠石",
        "author": "余靖",
        "content": "遗我岩岩石，拜嘉贤使君。\n何当天共补，应免玉偕焚。\n想自乘槎得，知从饮羽分。\n试将檐畔累，尚带故山云。",
        "dynasty": "宋",
        "collection_info": null
    },
    {
        "uuid": "933b399d6371c79afc7f9289804e92ef",
        "title": "寄题宝峰山玩云亭",
        "author": "余靖",
        "content": "指月犹为幻，玩云应强名。\n遥思一雨润，能使六尘清。\n望岫幽人兴，观空达士情。\n何当扣禅闼，高论俯轩楹。",
        "dynasty": "宋",
        "collection_info": null
    },
    {
        "uuid": "f378997355ce48f9aed0b4795949ebdd",
        "title": "留题龙光禅剎呈周长老",
        "author": "余靖",
        "content": "寻幽逢胜地，方外趣无垠。\n双涧流寒月，千峰锁暮云。\n路盘尘境断，世系祖灯分。\n却媿留题处，犹须说见闻。",
        "dynasty": "宋",
        "collection_info": null
    },
    {
        "uuid": "b6de83ecce3a8db2be37621ea5c22ee9",
        "title": "送峡州推官",
        "author": "余靖",
        "content": "决科雠汉策，佐郡得荆关。\n地胜诗锋锐，兵销檄笔闲。\n路岐高鸟外，城郭白云间。\n婉画应余刃，何人荐祢还。",
        "dynasty": "宋",
        "collection_info": null
    },
    {
        "uuid": "04bd9ba4742c5565d130c69d18bf82ef",
        "title": "留题澄虚亭",
        "author": "余靖",
        "content": "湖光湛寒碧，帘影拂莓苔。\n鱼戏应同乐，鸥闲亦自来。\n雨余轻霭合，竹外杂花开。\n久欲留诗去，惭无绮靡才。",
        "dynasty": "宋",
        "collection_info": null
    },
    {
        "uuid": "9fc644f58b42d4503402455846ef8448",
        "title": "灵树喜长老属疾见寄次韵酬之",
        "author": "余靖",
        "content": "鸣韶山下客，多病似吾身。\n每想弥天辩，谁为问疾人。\n泉清偏照月，松瘦不知春。\n未遂寻高论，相遥一水滨。",
        "dynasty": "宋",
        "collection_info": null
    },
    {
        "uuid": "9888ac42759da55550abf69123fe8277",
        "title": "和伯恭殿丞登武江门楼怀杨叔武太保",
        "author": "余靖",
        "content": "徙倚江边槛，旌旗望处遥。\n交情深慕蔺，风韵渴闻韶。\n寄远缄灵药，迎归舣画桡。\n伏波新荡寇，气入岭云飘。",
        "dynasty": "宋",
        "collection_info": null
    },
    {
        "uuid": "cb0c2e869eebf20ace057fa0f034f140",
        "title": "同李秘校谭员外宿月华上方",
        "author": "余靖",
        "content": "上方逢夏夕，月色遍千山。\n但觉星河近，偶同江海闲。\n事抛兴废外，谈极有无间。\n却笑明朝俗，红尘随马还。",
        "dynasty": "宋",
        "collection_info": null
    },
    {
        "uuid": "0ded224a8631f3b2dfa6d62c2a47554e",
        "title": "同李秘校谭员外月华长老谒慈济禅师会宿宝林道场",
        "author": "余靖",
        "content": "祖堂留胜迹，再宿此登临。\n云月自明暗，山川无古今。\n谷声猿啸远，泉脉虎跑深。\n共到忘言处，休论佛与心。",
        "dynasty": "宋",
        "collection_info": null
    },
    {
        "uuid": "bedfce324d46f142f0a3e85d5914e567",
        "title": "送施屯田知太平州",
        "author": "余靖",
        "content": "天阁汉郎居，新荣刻兔符。\n趋曹兰在握，到境弩先驱。\n地望遥分楚，州封半入吴。\n仙科存俊望，归路约蓬壶。",
        "dynasty": "宋",
        "collection_info": null
    },
    {
        "uuid": "4338d4e34c51f8fbd6e0496d9f2a65b8",
        "title": "送栾驾部",
        "author": "余靖",
        "content": "赋政古循良，恩威着一方。\n疲民恋冬日，黠吏畏秋霜。\n直道经摧折，公心愈激昂。\n米盐躬细务，绳墨谨周防。\n度岭囊装简，攀辕父老忙。\n采诗如有诏，持此续甘棠。",
        "dynasty": "宋",
        "collection_info": null
    },
    {
        "uuid": "1d6cb95cd386a793b2a6b99d402a11fd",
        "title": "寄题田待制广州西园",
        "author": "余靖",
        "content": "善政徧修举，增完池馆清。\n地含春气早，月映暮潮生。\n石有羣星象，花多外国名。\n与民同雉兔，邀客醉蓬瀛。\n翰墨资吟兴，云泉适野情。\n镇应持左蟹，快欲鲙长鲸。\n积霭藏楼阁，驯鸥识旆旌。\n甘棠留美荫，高倚越王城。",
        "dynasty": "宋",
        "collection_info": null
    },
    {
        "uuid": "3f23ab9111814c93ef90a52f5bc81227",
        "title": "酬和苏梦得运使",
        "author": "余靖",
        "content": "选任逢明主，休嗟尚散郎。\n远均天雨露，全抚越封疆。\n早振连城价，尝陪照乘光。\n宦途更险易，人事变炎凉。\n遽喜輶轩至，同期远俗康。\n交情重推致，民意乐舒长。\n况有江山助，无怀节物伤。\n罇前且欢醉，一别久相望。",
        "dynasty": "宋",
        "collection_info": null
    },
    {
        "uuid": "ffef98b20467274e76a3b0a431496e47",
        "title": "塞上",
        "author": "余靖",
        "content": "汉使重颁朔，胡臣旧乞盟。\n烽烟虚昼望，刁斗绝宵惊。\n虎落云空锁，龙堆月自明。\n祁连山更北，新筑受降城。",
        "dynasty": "宋",
        "collection_info": null
    },
    {
        "uuid": "8b5bccdf46f30444392c0d6846db465a",
        "title": "送李廷评知福清县",
        "author": "余靖",
        "content": "世阀茂儒绅，瓯闽宠命新。\n县图遥尽海，乡树密藏春。\n供帐鶑将老，登车雉已驯。\n行闻趋召节，旧美政如神。",
        "dynasty": "宋",
        "collection_info": null
    },
    {
        "uuid": "ab9ca630eab59398223bcb06cf3bc336",
        "title": "子规",
        "author": "余靖",
        "content": "一叫一声残，声声万古冤。\n疏烟明月树，微雨落花村。\n易堕将干泪，能伤欲断魂。\n名缰惭自束，为尔忆家园。",
        "dynasty": "宋",
        "collection_info": null
    },
    {
        "uuid": "9307d1956c85886cb64c9d3ca64e3f34",
        "title": "桂源早行",
        "author": "余靖",
        "content": "闻鸡已行迈，策马更徘徊。\n月色依山尽，秋声带雨来。\n自堪悲玉璞，谁復筑金台。\n薄宦空羁束，西斋长绿苔。",
        "dynasty": "宋",
        "collection_info": null
    },
    {
        "uuid": "c0f198bcf47b36122fddae45dfe667c7",
        "title": "桂源晓别秦珏河堤",
        "author": "余靖",
        "content": "迴馆逢清论，长亭惨别襟。\n亡羊南北路，跃马利名心。\n酒市摇风帜，花村锁雾林。\n行行俱得意，结绶有知音。",
        "dynasty": "宋",
        "collection_info": null
    },
    {
        "uuid": "f4da69091401f4e1b38cf8aaa700be6f",
        "title": "山馆",
        "author": "余靖",
        "content": "野馆萧条晚，凭轩对竹扉。\n树藏秋色老，禽带夕阳归。\n远岫穿云翠，畬田得雨肥。\n渊明谁送酒，残菊遶墙飞。",
        "dynasty": "宋",
        "collection_info": null
    },
    {
        "uuid": "1564e1848ce728494dcb1eca7ac43da5",
        "title": "微凉",
        "author": "余靖",
        "content": "鲛绡蝉翅薄，湘簟水纹流。\n雨送三金伏，风生一叶秋。\n檀栾疏影乱，菡萏远香浮。\n飞盖宜清夜，天高挂玉鈎。",
        "dynasty": "宋",
        "collection_info": null
    },
    {
        "uuid": "c30eb9656b0f218405e908356abc7a8c",
        "title": "晚至松门僧舍怀寄李太祝",
        "author": "余靖",
        "content": "日暮倦行役，解鞍初息肩。\n雾昏临水寺，风劲欲霜天。\n蓼浦初闻鴈，人家半在船。\n思君正怊怅，黄叶正翩翩。",
        "dynasty": "宋",
        "collection_info": null
    },
    {
        "uuid": "496f67e883977306e40d71d69cb83fa7",
        "title": "湘中送人",
        "author": "余靖",
        "content": "离讴方揭耳，别绪已凄然。\n草蔚湘纍浦，花残蜀魄天。\n嶷山晴拂汉，啼竹冷澄烟。\n后夜思君意，空歌皓月篇。",
        "dynasty": "宋",
        "collection_info": null
    },
    {
        "uuid": "df4cb4193dfc8dd0885fc291f6252637",
        "title": "慧照大师",
        "author": "余靖",
        "content": "已向南宗悟，尤于外学精。\n士林传字法，僧国主诗盟。\n初地形容古，弥天语论清。\n因君支遁辈，徒擅养鹰名。",
        "dynasty": "宋",
        "collection_info": null
    },
    {
        "uuid": "0439ff86b46cbff0f7c6edd9b967b5e5",
        "title": "游水南寺",
        "author": "余靖",
        "content": "双剎耸浮云，层轩绝世尘。\n松溪千盖雨，茶圃一旗春。\n夜梵龛灯暗，朝香篆火新。\n暂来犹永日，堪羡白莲人。",
        "dynasty": "宋",
        "collection_info": null
    },
    {
        "uuid": "4fdf60d8b43c55e573b4b96755e0170f",
        "title": "暮春",
        "author": "余靖",
        "content": "草带全铺翠，花房半坠红。\n农家榆荚雨，江国鲤鱼风。\n堤柳绵争扑，山樱火共烘。\n长安少年客，不信有衰翁。",
        "dynasty": "宋",
        "collection_info": null
    },
    {
        "uuid": "4b1df2f8f2c514d01a30db7e15252056",
        "title": "宿山观",
        "author": "余靖",
        "content": "孤枕秋宵永，山寒梦不成。\n残灯背窗影，急雨带溪声。\n未分山中老，空思日下名。\n区区如逆旅，此际若为情。",
        "dynasty": "宋",
        "collection_info": null
    },
    {
        "uuid": "5458a0b35bfe6d3751ae6683daeb7474",
        "title": "和伯恭殿丞游西蓉山寺",
        "author": "余靖",
        "content": "休澣约过从，宁论隘与恭。\n溪光染醽渌，山色秀芙蓉。\n乍霁千丝雨，齐张万盖松。\n岫孤如欲遁，径曲似相逢。\n共怏云霞志，更寻麋鹿踪。\n氅披吴国纻，杖拄蜀郊筇。\n奕布东西剎，鳞差远近峰。\n禽喧五色聚，钟迥六时桩。\n兴废虽留目，荣枯莫荡胸。\n忽惊雷出地，未省雪经冬。\n阴谷鸣归鹤，灵湫起应龙。\n跳梁窥果狖，缥缈入花蜂。\n磴滑并萝蹑，岩幽半藓葑。\n竹间泉缭绕，烟外草蒙茸。\n民乐讴谣洽，春和气象浓。\n吟多资雅兴，望极动离悰。\n有语嫌双燕，无虞羡大槦。\n归来却回睇，暮雾已重重。",
        "dynasty": "宋",
        "collection_info": null
    },
    {
        "uuid": "bee16c909fa4a4c92317c4ee59e53345",
        "title": "送岳师归赣川",
        "author": "余靖",
        "content": "千里起归思，翛然物外身。\n海山经处雾，梅岭到时春。\n药更开新楮，庭应长旧筠。\n年衰重方术，聊此送行人。",
        "dynasty": "宋",
        "collection_info": null
    },
    {
        "uuid": "0997873480917167899412d87475238b",
        "title": "谢伯恭篆屏蟾砚",
        "author": "余靖",
        "content": "古砚蟾蜍滴，文屏薤叶书。\n世间多倚伏，休叹橐中虚。",
        "dynasty": "宋",
        "collection_info": null
    },
    {
        "uuid": "4df6fb72111d30582e01a22633dd90e4",
        "title": "享庙诗",
        "author": "余靖",
        "content": "祼献遵彝典，时思展圣谟。\n猗那百世祀，孝爱万邦孚。\n礼盛郊丘配，感因霜露濡。\n承祧光德劭，进册报仁劬。\n想见先猷远，恢弘介福俱。\n明灵钦至治，纯嘏被欢呼。",
        "dynasty": "宋",
        "collection_info": null
    },
    {
        "uuid": "aecc560de2835568f9e63fab3c7ea5c3",
        "title": "禋郊诗",
        "author": "余靖",
        "content": "函夏恢文治，禋燔讲礼隆。\n物兼明德荐，天以至诚通。\n制度亲祠盛，威仪陟配崇。\n戎容俨仙仗，霁色照郊宫。\n国典书昭事，神禧报屡丰。\n端闱宣大号，王泽浸无穷。",
        "dynasty": "宋",
        "collection_info": null
    },
    {
        "uuid": "56ac4a54cce167b1dad4a8bd241fd6a6",
        "title": "仁宗皇帝挽诗二首  其一",
        "author": "余靖",
        "content": "丕承三后绩，盛烈古难陪。\n纳谏书囊集，谈经殿阁开。\n御弧圆月满，宸翰舞鸾回。\n冠剑虽归葬，英风万祀恢。",
        "dynasty": "宋",
        "collection_info": null
    },
    {
        "uuid": "eee5a4df5c2d449752091d4e61400244",
        "title": "仁宗皇帝挽诗二首  其二",
        "author": "余靖",
        "content": "四十载居尊，勤劳涤化源。\n精禋敦舜孝，至治布尧言。\n武尚包戈节，刑宽解网恩。\n遗弓初奉讳，雨泪徧干坤。",
        "dynasty": "宋",
        "collection_info": null
    },
    {
        "uuid": "b5518c0c69adc8704b275385c3e5721e",
        "title": "游韶石",
        "author": "余靖",
        "content": "世务常喧嚣，物外有真赏。\n结友探胜槩，放情谐素想。\n韶山南国镇，灵踪传自曩。\n双阙倚天秀，一径寻云上。\n长江远萦带，众峦疑负襁。\n千里眇平视，万形罗怪象。\n日影避昆崙，鳌头冠方丈。\n青螺佛髻高，羣玉仙都敞。\n霞城晴煜爚，桃溪春浩荡。\n仰攀霄汉近，俯瞰神魂怳。\n涧深溜如织，岩虚动成响。\n造化与真质，妙画胡能仿。\n贱子生海隅，逢辰辱朝奬。\n靡成彝鼎勋，甘从丘壑往。\n惊禽恋故林，困骥畏羁鞅。\n兹游得幽深，同怀乐清旷。\n世言帝有虞，朔南声教广。\n丹冥卜巡幸，翠华临苍莽。\n箫韶曾此奏，钟石无遗像。\n但觉熏风存，翛然天籁爽。\n姬公着治典，历代所遵仗。\n九野奠山川，万灵通肸蠁。\n医闾与吴岳，半列戎夷壤。\n四时迎气祠，犹烦礼官掌。\n况乃祝融区，羣物资含养。\n来仪威凤居，乐育菁莪长。\n肤寸起成霖，崇高一方仰。\n跻之佐衡霍，无惭公侯享。",
        "dynasty": "宋",
        "collection_info": null
    },
    {
        "uuid": "2ba30a90d357300146e770c2b78b6007",
        "title": "南斋新植牡丹初冬忽开数朵爱玩不已因而感咏呈知郡中舍",
        "author": "余靖",
        "content": "峤南足暄候，秋叶不凋霜。\n孤根自北来，绣蘂忽葩张。\n嗟尔本国艷，秀色含天香。\n淑气入春萼，园苑生辉光。\n豪家走钿车，珠翠妍新妆。\n贵门陈广宴，金碧开华堂。\n惟恐风雨至，不羞歌舞狂。\n意态占韶景，众媚曷能妨。\n今兹植荒圃，空斋围短墙。\n节物寒蝉后，林木野梅傍。\n胡为吐奇卉，特此昧温凉。\n祇知逢日暖，岂测非春阳。\n蜂蝶不尔采，坏栏啼夜螀。\n伊予久杜门，荆榛三径荒。\n独酌难成醉，徙倚徒彷徨。\n怜尔守常性，幽丛不改芳。",
        "dynasty": "宋",
        "collection_info": null
    },
    {
        "uuid": "887937cc0876dcad2ae4750aa2af1dd7",
        "title": "游山五题 题白莲庵",
        "author": "余靖",
        "content": "掩室昔宴居，冥心遗万化。\n菡萏本无染，纷华共高谢。\n夜禅杉月落，晨斋庭鸟下。\n栋间云气浮，地面秋香诧。\n演法辞故栖，幽踪贲寒野。\n蜡屐此同游，愿结宗雷社。",
        "dynasty": "宋",
        "collection_info": null
    },
    {
        "uuid": "58ef4b82263090d35e1a7bb90401d4ca",
        "title": "游山五题 题憩贤亭",
        "author": "余靖",
        "content": "虚亭迟嘉客，登临日相继。\n松篁夏吹寒，烟霞暮江霁。\n高兴山光远，急影波声细。\n区区荣利途，扁舟暂时憩。",
        "dynasty": "宋",
        "collection_info": null
    },
    {
        "uuid": "6cb7c0b561895dba882588b584f5d06a",
        "title": "游山五题 赠青林庵主",
        "author": "余靖",
        "content": "佛性深如海，中边见各异。\n道在有无间，语论皆儿戏。\n几多名利僧，妄习诸家气。\n贪嗔尚缠牵，生灭何由离。\n三世古今佛，岂离根本智。\n舍此觅菩提，谁证菩提位。\n吾师识自心，有为皆委弃。\n冥坐不知年，了了忘言意。",
        "dynasty": "宋",
        "collection_info": null
    },
    {
        "uuid": "7a02ff8287551d81d28617cf4c1f7508",
        "title": "游山五题 游大峒山",
        "author": "余靖",
        "content": "十里松桧风，万仞斗峭壁。\n阳崖雷自奔，阴壑雪犹积。\n势争衡霍雄，地控楚越扼。\n胡为千载间，名未光图籍。\n物乃因人彰，闻人于在昔。\n不逢巢许高，箕山亦顽碧。\n我今共游览，逍遥非俗格。\n剧论穷古今，玄谈叩虚寂。\n攀萝蹑孤峰，和云坐幽石。\n濯缨清泠泉，留为不朽迹。",
        "dynasty": "宋",
        "collection_info": null
    },
    {
        "uuid": "49d3780c67b2e6a59498183d654f4150",
        "title": "游山五题 留题龙潭",
        "author": "余靖",
        "content": "峭岭盘远郊，幽泉生石罅。\n沮洳成深潭，神龙隠其下。\n气昏云雾朝，光寒风雨夜。\n绝境邻梵宫，余波沃农稼。\n秋态月色澄，晴蛟虹影射。\n势非蛟室卑，名将凤池亚。\n存身此蟠蛰，得时扶造化。\n何当岁大旱，移湫救函夏。",
        "dynasty": "宋",
        "collection_info": null
    },
    {
        "uuid": "8282f168a5b8d5ac6012f85579867d96",
        "title": "送陈京廷评",
        "author": "余靖",
        "content": "曲江居岭阨，楚越封疆间。\n异时置冶官，岁入不盈万。\n将漕择材能，招徕委成算。\n扇橐大野烘，凿矿重崖断。\n闽吴荆广人，奔走通昏旦。\n千夫即山铸，毕给未酬半。\n三监居江湄，僦辇日充羡。\n地官奏计最，遂为天下冠。\n尝闻卜大夫，名声传史汉。\n素履骋修程，逸足何由绊。",
        "dynasty": "宋",
        "collection_info": null
    },
    {
        "uuid": "dad0c83dcae7f0d371a2c409b44c4086",
        "title": "酬黄都官舟次近垌见寄次韵",
        "author": "余靖",
        "content": "南州苦炎酷，薄宦淹翘隽。\n怡然贤者心，五稔若一瞬。\n归程江海遥，永日风波进。\n屡经溪壑险，且乐帆樯顺。\n忽传邮驿音，雅什浑金振。\n披襟许见过，握兰欣入觐。\n衡门久索居，黄陂渴余润。\n觏止君子容，玉光窥千仞。\n高谈尽今古，不独期廉蔺。\n相逢勿惜醉，别去生蒙吝。",
        "dynasty": "宋",
        "collection_info": null
    },
    {
        "uuid": "559de12dc98235442e6aef67faa96f04",
        "title": "和王子元过大庾岭",
        "author": "余靖",
        "content": "秦皇戍五岭，兹为楚越隘。\n尉佗去黄屋，舟车通海外。\n峭巘倚云汉，推轮日倾害。\n贤哉张令君，镌凿济行迈。\n地失千仞险，途开九野泰。\n安得时人心，尽夷阴险阂。",
        "dynasty": "宋",
        "collection_info": null
    },
    {
        "uuid": "d97ecfbe039248ad41a4ee9dc372d940",
        "title": "湖乡检旱回入南路夜宿江寺对望郛郭",
        "author": "余靖",
        "content": "高城锁夕霭，远水浮秋空。\n此时行役心，展转如飞蓬。\n路入浅沙断，堪恸车辙穷。\n岂无舟楫利，枉道非所从。\n虽有泉石趣，暂到徒匆匆。\n儿啼不入门，敢辞身狥公。\n梦归身未归，薄宦真池龙。\n披衣復起坐，惊鸿鸣西风。",
        "dynasty": "宋",
        "collection_info": null
    },
    {
        "uuid": "35d4962a4eb56971f6af7d9d50c7ec65",
        "title": "送林秀才归南海",
        "author": "余靖",
        "content": "红尘倦客游，綵衣归故山。\n凛凛朔风劲，携手江之干。\n江声万雷震，帆影孤鸿翻。\n修途南尽海，冰雪凄人肝。\n不但川陆险，所思在承颜。\n亲膳足甘滑，家居富林泉。\n怀安实败名，无为乐丘园。\n好爵縻英贤，早奋冲天翰。",
        "dynasty": "宋",
        "collection_info": null
    },
    {
        "uuid": "eb1accae38fb902150e83e80a156936f",
        "title": "松门守风",
        "author": "余靖",
        "content": "彭蠡古来险，汤汤贯侯卫。\n源长云共浮，望极天无际。\n传闻五月交，兹时一阴至。\n飓风生海隅，余力千里曀。\n万窍争怒号，惊涛得狂势。\n涌恐楚山拔，声疑夏鼎沸。\n妖蜃吐浓烟，层台夸壮丽。\n奔雷鸣大车，连鼓声粗厉。\n岂诚阴阳争，长忧天地闭。\n孤舟一叶轻，飘如斿在缀。\n所以泝沿人，未尝贪既济。\n逆犹上坂丸，顺比飞鸿翅。\n直待浮云收，干坤廓然霁。\n湖光百里平，波色连天翠。\n然后榜兰桡，以避蛟龙害。\n进退甘迟留，克保无祇悔。\n我愿修身者，体此操舟态。\n动静惟时几，畏慎存纤芥。\n跬足虽平易，尽心防暧昧。\n长如履险时，终身不危殆。",
        "dynasty": "宋",
        "collection_info": null
    },
    {
        "uuid": "cce150c7f2fee0f4ecf185ebe997629a",
        "title": "夏日江行",
        "author": "余靖",
        "content": "解组趋宸阙，扁舟泛江练。\n健艣鴈齐鸣，轻帆云一片。\n水阔烟难收，雨昏风易转。\n曲浦逗留多，修程梦魂倦。\n舟子怯风波，终朝股交战。\n预忧雷电惊，先喜虹蜺断。\n安知农夫望，只顾行人便。\n愚儒有所思，自愧心如面。\n追惟亡异才，承恩得为县。\n盘错非所长，耕桑当勉劝。\n十日愆一雨，灾恐延农畔。\n靡爱币与牲，羣望走之徧。\n山川未应诚，兼晨不敢饭。\n霈然得嘉澍，荷天如免谴。\n何以迅流间，遽逐庸夫变。\n江淮民荐饥，糟糠未充膳。\n粢盛苟无害，岂将风雨怨。\n玉烛长均调，寸进真君愿。",
        "dynasty": "宋",
        "collection_info": null
    },
    {
        "uuid": "c681a9e86e22bdd7007fd45c7437f54e",
        "title": "过大孤山",
        "author": "余靖",
        "content": "有形天地分，设险山河壮。\n孤山镇南服，峨峨楚之望。\n中立亡所倚，屹然怪其状。\n石嵾入春空，翠柱搘秋浪。\n片时起雪痕，万顷排霜杖。\n噫气专呼吸，横流以溟涨。\n行人多躁进，那解明得丧。\n不顾风涛险，半就江鱼葬。\n挂席经其旁，往往乞灵贶。\n遂因孤独名，塑立轻盈像。\n绰约姑射姿，梦魂巫峡想。\n如何方面祠，终古承其妄。\n五岳视三公，降杀不过两。\n不然为子男，何以通祀享。\n四气均分风，条融各有掌。\n避其狂怒势，亦可利攸往。\n亭育天地心，凭险恣荡漾。\n正直鬼神德，非名奚独飨。\n不使悔吝侵，庶几忠信仗。\n在人不在神，勿为虚稽颡。",
        "dynasty": "宋",
        "collection_info": null
    },
    {
        "uuid": "4b4e963832acd0133a1df82f04966537",
        "title": "观钓",
        "author": "余靖",
        "content": "趋尘寒浦波，桂子秋空月。\n烟湿钓纶轻，雨溅苔矶滑。\n健鲤吞香鈎，锦文红鱍鱍。\n将为沸鼎游，势穷犹喣沫。\n搘颐闲怅望，江湖晴荡漾。\n奋鬣就其深，族类能相忘。\n胡为贪一饵，委身刀机上。\n寄言洗耳翁，逃名真可尚。",
        "dynasty": "宋",
        "collection_info": null
    },
    {
        "uuid": "3adfcefac200a3670b46b9c2b0865d9d",
        "title": "读车千秋传",
        "author": "余靖",
        "content": "汉武好迂诞，江充专险贼。\n引对大台宫，君臣自相得。\n世乱谗人胜，姦谋多造饰。\n元良天下本，掘蛊遭荧惑。\n春坊一动摇，前星冷无色。\n恐为扶苏诛，掘节储君侧。\n屈牦亡庙谋，转战同昏蚀。\n臣心无以明，野死不容息。\n千秋初奏疏，翩翩举其直。\n一言能悟主，破怒成悽恻。\n归来及望思，层台起东域。\n徒步取卿相，分茅非旧德。\n因思壶关老，先此陈奇策。\n嘉言若时用，生归当有益。\n徙薪不蒙赏，焦头为上客。\n汉道用人轻，取笑羞夷狄。",
        "dynasty": "宋",
        "collection_info": null
    },
    {
        "uuid": "f13831535d60b8c7d601b574bb4c6d8a",
        "title": "送希昱上人永嘉觐亲",
        "author": "余靖",
        "content": "阊阖西风高，振锡吴门去。\n三江碧浸天，惟持一杯渡。\n败叶梧桐秋，云中永嘉树。\n借问何言归，亲齿桑榆暮。\n再怀生育仁，聊为馨洁具。\n聆师金石词，郑重加钦慕。\n陆梁原上兽，羣居先识母。\n嗷嗷林中乌，敛翼受子哺。\n云何蚩蚩辈，胜衣復能语。\n口腹徒自丰，骨肉如行路。\n师本谈空人，浮云无去住。\n未出轮回身，归心应有悟。\n临岐索赠言，愧乏雕章句。\n愿达采诗官，当令不孝惧。",
        "dynasty": "宋",
        "collection_info": null
    },
    {
        "uuid": "5e50fdfd4ef0850456a3228ec4c2c973",
        "title": "山寺独宿",
        "author": "余靖",
        "content": "柴车走县封，穷途秋耿耿。\n急雨带溪声，残灯背窗影。\n驱驰下士身，凄凉旅人景。\n山寒梦不成，愁多知夜永。",
        "dynasty": "宋",
        "collection_info": null
    },
    {
        "uuid": "7647a0fc5f0b4b523b17f44dad7245b4",
        "title": "咏史",
        "author": "余靖",
        "content": "王氏席世宠，垂组驰朱轮。\n五侯同日拜，四塞黄雾昏。\n妖气徒勃勃，爵王各终身。\n富贵若在天，祸淫真谬云。",
        "dynasty": "宋",
        "collection_info": null
    },
    {
        "uuid": "1c4ebf35b0f821619a72a3ca856baf3e",
        "title": "寄韶石长老求柏栽",
        "author": "余靖",
        "content": "森然桃李阴，当春皆手植。\n更求青青枝，要见岁寒色。",
        "dynasty": "宋",
        "collection_info": null
    },
    {
        "uuid": "bb3203a1c6426aa41f6892e2d18ac108",
        "title": "寄邓秀才求桃枝接头",
        "author": "余靖",
        "content": "自惭闲索居，岂贪颜色盛。\n爱渠真不言，可以通三径。",
        "dynasty": "宋",
        "collection_info": null
    },
    {
        "uuid": "0db6fdd77e50c349c67f56b472efef93",
        "title": "和王子元中秋会饮",
        "author": "余靖",
        "content": "混元鼓橐四气平，西商之气爽且轻。\n望舒按辔出东海，孤轮斲冰碾太清。\n碧落坦夷轮不停，银河浩荡波无声。\n千家万家调管絃，唯恐游氛翳至明。\n秋深夜永景澄霁，老兔不死穴青冥。\n世间荣谢易反掌，得意难与良辰并。\n我谪闲官归故里，君承新渥来江城。\n相逢并座叙离阔，把酒共见圆蟾生。\n嫦娥耐閒不肯嫁，破鑑再合光荧荧。\n白露乍零羣动息，浮云一开万目倾。\n但知吟处罇前乐，勿问区区时世情。\n高人洗耳让天下，下士紾臂争杯羹。\n贤愚相远九牛毛，宠辱去就何足惊。\n醉乡无关好游处，劳生万虑徒营营。",
        "dynasty": "宋",
        "collection_info": null
    },
    {
        "uuid": "57f0de06a325d9bcf2a9d9432875df07",
        "title": "代赠",
        "author": "余靖",
        "content": "幽房寂寞时，香散轻袿衣。\n可怜夜永不成寐，苦恨春残犹未归。\n归来一见伸修眉，宝柱新声逐调移。\n多少相思说不尽，泪满玉壶着自知。",
        "dynasty": "宋",
        "collection_info": null
    },
    {
        "uuid": "fb4518944885d9203342194522a4de8d",
        "title": "送温陵庄君崇班赴长乐都尉",
        "author": "余靖",
        "content": "新命升鹓序，办严辞浚都。\n去乘关吏传，归握戍兵符。\n云阔逢乡树，风和见海桴。\n南枝羡君乐，遣我忆莼鲈。",
        "dynasty": "宋",
        "collection_info": null
    },
    {
        "uuid": "532eb36ccb7fcd492763711c023af94d",
        "title": "留题许国博申申堂",
        "author": "余靖",
        "content": "宴居潇洒一斋宽，每到高谈暮忍还。\n境胜自容巢燕託，时清谁顾卧龙闲。\n桥前水石纷华外，窗下琴书寂寞间。\n兼济未成归有地，羡君因此转思山。",
        "dynasty": "宋",
        "collection_info": null
    },
    {
        "uuid": "f00493dbc496ba4e2c69cf50378719bc",
        "title": "送凌屯田知和州",
        "author": "余靖",
        "content": "粉署仙郎守一麾，都门别岸柳依依。\n定知春雨随车至，且喜秋风破浪归。\n仁政便当闻虎渡，治声犹在隔牛矶。\n侬今亦恳怀章请，假道尚应鲈正肥。",
        "dynasty": "宋",
        "collection_info": null
    },
    {
        "uuid": "317419ff4d8d5b3911f6e279289733a4",
        "title": "送任秘丞知长兴县",
        "author": "余靖",
        "content": "懿文通籍气飘飘，二十年来困下僚。\n吾道本将忠许国，世途休叹老登朝。\n囊装冷落堆青简，衙署幽深枕画桥。\n预想吴人蒙美化，海鸥桑雉共逍遥。",
        "dynasty": "宋",
        "collection_info": null
    },
    {
        "uuid": "f9c6cedb3cd207bdbc4786c1fc8205cc",
        "title": "迴鴈",
        "author": "余靖",
        "content": "暗随春力起冥冥，微物宁知造化情。\n律变惭逢冰雪解，风和应助羽毛轻。\n塞云空阔归犹远，鱼网稀疏意尚惊。\n不学鹰鹯因肉饱，背人扬去恣飞鸣。",
        "dynasty": "宋",
        "collection_info": null
    },
    {
        "uuid": "777df7b061501b5e32d36d31d21399cc",
        "title": "谨吟五十六字攀送仲求殿丞之任赣川窃惟严君国博挂冠归闲而仲求兄弟为邻部守倅其荣至矣诚欲赋述词不逮意",
        "author": "余靖",
        "content": "一门三组序西雝，又见双旌并训农。\n三釜亲庭交禄养，夹河子舍接邻封。\n酒阑风雪催行色，吟际江山助笔锋。\n我亦思亲求郡绂，东湖南浦好过从。",
        "dynasty": "宋",
        "collection_info": null
    },
    {
        "uuid": "f3c5ea1cb4ff95504103a78b03c0d2fa",
        "title": "和王子元同归曲江有感",
        "author": "余靖",
        "content": "年少登科今白头，不才多病分归休。\n深恩未报云天施，弱质易惊蒲柳秋。\n进退无机常蹭蹬，穷通知命自夷犹。\n相逢莫问市朝事，绿水青山是胜游。",
        "dynasty": "宋",
        "collection_info": null
    },
    {
        "uuid": "44c1ca01e3d485020bbd59a741cb88e1",
        "title": "斋中芍药与千叶御米花对发招伯恭饮",
        "author": "余靖",
        "content": "岭南卉木少珍奇，且喜逢春具数枝。\n百禄大来唯酒美，一年全盛是花时。\n芳心未吐蜂先到，秀色如凝露暗滋。\n犹倚栏干忍虚过，可能垂顾习家池。",
        "dynasty": "宋",
        "collection_info": null
    },
    {
        "uuid": "9100583a45b0a5009dbd22f5d1c0be99",
        "title": "贺运使学士分散傜人",
        "author": "余靖",
        "content": "狂傜数载扰湘东，多谢招降息战攻。\n千里山川还汉界，万人戈甲卷秋风。\n牛羊野放狼心伏，鹰犬閒眠兔穴空。\n不独事宁论爵赏，须知全活有阴功。",
        "dynasty": "宋",
        "collection_info": null
    },
    {
        "uuid": "2707c4a73cde1603adb029440b783832",
        "title": "闻栾驾部度岭见寄",
        "author": "余靖",
        "content": "久接贤规见准绳，还朝犹听颂声腾。\n安民虑远疆封静，富国材高帑藏增。\n野老赓歌除横敛，侍臣交表荐殊能。\n岭头若着关官籍，可察孤清节似冰。",
        "dynasty": "宋",
        "collection_info": null
    },
    {
        "uuid": "bfaf42dda698b98c85883d37b48ee1a5",
        "title": "同黄宰游宝林精舍书佑长老壁",
        "author": "余靖",
        "content": "浮生万虑日营营，同访禅居耳目醒。\n寻胜已穷烟霭外，谈空应有鬼神听。\n松筠不变春长在，风雨无时地本灵。\n便拟构庵来结社，莫嫌频此扣岩扃。",
        "dynasty": "宋",
        "collection_info": null
    },
    {
        "uuid": "dca38f510ae65b4c22618e8916aeeec3",
        "title": "恩守赣上谢和叔见寄次韵",
        "author": "余靖",
        "content": "六载心闲类死灰，岂期朝奬念麤材。\n凤衔君命从天降，鹊喜邮音度岭来。\n恩重乍惊三采绶，使专仍咏一枝梅。\n切磋甫得依贤检，疾恶刚肠愈不回。",
        "dynasty": "宋",
        "collection_info": null
    },
    {
        "uuid": "0eb8d63136823bd4e0bc07df8f9b68c5",
        "title": "寄题宋职方翠楼",
        "author": "余靖",
        "content": "层楼幽趣称登临，望远凭高豁素襟。\n棋酒等閒忘世虑，溪山最乐是家林。\n松声带雨千峰外，潭影涵虚落照深。\n此景为君珍赏甚，起余归兴欲抽簪。",
        "dynasty": "宋",
        "collection_info": null
    },
    {
        "uuid": "753be35c432f84bc0d5438c36cd2e92e",
        "title": "酬萧阁副惠末利花栽",
        "author": "余靖",
        "content": "素艷南方独出羣，只应琼树是前身。\n自缘香极宜晨露，勿谓开迟怨晚春。\n栏槛故将宾榻近，丹青重整画图新。\n移根得地无华裔，从此飞觞不厌频。",
        "dynasty": "宋",
        "collection_info": null
    },
    {
        "uuid": "7372219bb6df07baee919f318cc4c950",
        "title": "先赏牡丹寄提刑考功",
        "author": "余靖",
        "content": "花期何事早追陪，鶑未迁乔燕未来。\n曲槛为逢春日暖，香苞先逐晓风开。\n旋邀歌舞同侪乐，却叹光阴急景催。\n可惜韶妍莫虚掷，余芳留待使车回。",
        "dynasty": "宋",
        "collection_info": null
    },
    {
        "uuid": "cb9a693691b52c511a1908f396492ef1",
        "title": "又和寄提刑太保",
        "author": "余靖",
        "content": "常记临岐把酒杯，芳心应得见归来。\n不从去日丁宁约，已向东风取次开。\n清燕固难停烛待，雕鞍须是着鞭催。\n栏边残艷犹堪赏，莫使韶光过了回。",
        "dynasty": "宋",
        "collection_info": null
    },
    {
        "uuid": "80dc0ee465da4c5c5966f98ab721fbff",
        "title": "和伯恭自造新茶",
        "author": "余靖",
        "content": "郡庭无事即仙家，野圃栽成紫笋茶。\n疏雨半晴回暖气，轻雷初过得新芽。\n烘褫精谨松斋静，采撷萦迂涧路斜。\n江水对煎萍彷佛，越瓯新试雪交加。\n一枪试焙春尤早，三盏搜肠句更加。\n多谢彩笺贻雅贶，想资诗笔思无涯。",
        "dynasty": "宋",
        "collection_info": null
    },
    {
        "uuid": "1a56789d6b70bda05ebbc750d9bdc181",
        "title": "和王子元重阳日千善寺会饮",
        "author": "余靖",
        "content": "人生聚散苦难期，且喜清游酒满巵。\n秋径却逢黄菊日，春风休惜落花时。\n仙翁有谶应须避，楚客多悲亦强为。\n好景莫教容易过，醉吟何必遶疏篱。",
        "dynasty": "宋",
        "collection_info": null
    },
    {
        "uuid": "95f0e6955587cd6cf2e191eefe96a08c",
        "title": "谢祖太博见访西园",
        "author": "余靖",
        "content": "初闻结驷访幽斋，拂曙呼童扫绿苔。\n方愧蓬蒿开径晚，已惊驺驭过江来。\n林间载酒情偏厚，门外回舟事可咍。\n交态于今易离合，感君敦旧重徘徊。",
        "dynasty": "宋",
        "collection_info": null
    },
    {
        "uuid": "65118e36367114941f8b76328e7f0cc4",
        "title": "答祖太博借山居要术",
        "author": "余靖",
        "content": "经济谅周当世务，收藏敢秘老农书。\n相逢莫羡山居好，归去蓬山有直庐。",
        "dynasty": "宋",
        "collection_info": null
    },
    {
        "uuid": "2c69ce41941eac2c715cb78e670dcb90",
        "title": "送张如京知安肃军",
        "author": "余靖",
        "content": "赐戟衔恩出斗城，塞门迢递草初青。\n新提司马临戎节，旧应衣乌近极星。\n叔子戍吴长缓带，单于归汉已空庭。\n圯桥自得家传策，不问人间太白经。",
        "dynasty": "宋",
        "collection_info": null
    },
    {
        "uuid": "661432926ea39f6038e3932fc3bafdd2",
        "title": "送刘学士知衡州",
        "author": "余靖",
        "content": "朱轓新命汉诸侯，地扼荆湘占上游。\n醽渌水声侵古堞，祝融峰色入晴楼。\n昼垂三组乡枌过，春拥双旌岳寺游。\n番直星垣归缓步，谪仙通籍着瀛洲。",
        "dynasty": "宋",
        "collection_info": null
    },
    {
        "uuid": "8aca4adfa0b8d33db48d2beaf3300ca3",
        "title": "送黄秘校南剑州司法",
        "author": "余靖",
        "content": "早年援笔气飘飘，尚屈区区补郡寮。\n苦掾去平三尺法，急贤期赴一封轺。\n舟衝柳市吟春昼，帆卷江风宿暮潮。\n及着莱衣过乡梓，循陔多羡撷兰苕。",
        "dynasty": "宋",
        "collection_info": null
    },
    {
        "uuid": "8b8aa686175cda0e17bedc776c5641fa",
        "title": "送苏祠部通判洪州",
        "author": "余靖",
        "content": "天家顿网极详延，果见鸿风颂得贤。\n庭拜外官聊试治，史分新策入编年。\n江淹赋笔虽伤别，郭泰归舟只恐仙。\n南国勿思终计最，蓬丘番直即和铅。",
        "dynasty": "宋",
        "collection_info": null
    },
    {
        "uuid": "66b6ae7df44a488672ef6a02bad3d538",
        "title": "和胡学士馆中庭树",
        "author": "余靖",
        "content": "仙材封植九重深，苒苒何年别故林。\n晓色半笼青琐闼，春光长在玉山岑。\n静临高阁飜清吹，坐见羁禽息密阴。\n休羡井梧能待凤，凌霜坚守岁寒心。",
        "dynasty": "宋",
        "collection_info": null
    },
    {
        "uuid": "433f3cf610a3f56ee8ca307c1e8847c3",
        "title": "送杨学士益州路转运",
        "author": "余靖",
        "content": "芝函新命直仙蓬，又见岷山叱驭忠。\n玉佩晓班辞日下，水牛秋粟转褒中。\n花时井邑蚕丛富，徼外人家栈道通。\n奇技刺文频诏约，此行应更变民风。",
        "dynasty": "宋",
        "collection_info": null
    },
    {
        "uuid": "97e43df87f505af3b37c99fb9993077b",
        "title": "思寿阳寓居高氏园亭",
        "author": "余靖",
        "content": "尝借芳园石友家，幽栖无復羡纷华。\n敞扉气爽云生栋，卷箔香微露泫花。\n桂向淮山分月魄，桃从秦洞得仙葩。\n别来追想清闲境，悔褫方中走栈车。",
        "dynasty": "宋",
        "collection_info": null
    },
    {
        "uuid": "588a5ee2ec015223f2e067aaf4e9966d",
        "title": "和邃卿张学士暑夕",
        "author": "余靖",
        "content": "危坐空斋暝色低，三金才伏火将西。\n烟蒙细草流萤度，月上疏林倦鹊栖。\n荃葛野裳交羽扇，桔槔邻圃响蔬畦。\n中宵爽气夺炎热，却笑班姬谩惨悽。",
        "dynasty": "宋",
        "collection_info": null
    },
    {
        "uuid": "de50784b5fd9f6faccd56b26cf018c7b",
        "title": "送舒太博通判眉州",
        "author": "余靖",
        "content": "通守方忻再命新，东风疏雨拂行尘。\n封疆远入鱼鳬国，岐路正逢蚕市春。\n彭岫晓岚迎画隼，锦江晴绿照朱轮。\n归期不待更书至，旧有清名在缙绅。",
        "dynasty": "宋",
        "collection_info": null
    },
    {
        "uuid": "f24eafe4e8c6393487da6c3c5c356659",
        "title": "送邓秘丞知德安县",
        "author": "余靖",
        "content": "里闬俊游心久降，越台成政俗敦庞。\n香炉山下重为县，阊阖风高还渡江。\n且喜恩威长及物，莫嫌功业未经邦。\n公斋更近渊明宅，寄傲情应卧北窗。",
        "dynasty": "宋",
        "collection_info": null
    },
    {
        "uuid": "3a821aac25c29d04777874cfa8d32d01",
        "title": "送张屯田通判益州",
        "author": "余靖",
        "content": "数载关中闻美名，可怜随调却西征。\n天台晚帐含香别，栈阁秋霜叱驭行。\n杜曲尚逢樽酒乐，回溪应望白云生。\n相期勉力宣新政，侧耳民谣起少城。",
        "dynasty": "宋",
        "collection_info": null
    },
    {
        "uuid": "f6e37349d92e07cb7c1c22ea6a916f2c",
        "title": "送盖太博通判定州",
        "author": "余靖",
        "content": "墨诏殷勤擢俊贤，精求毗佐四方翰。\n封疆谨守卢奴塞，旌旆仍亲上将坛。\n衰草带霜秋马健，黄云遮日暮城寒。\n燕南赵北边之要，旅拒凭君一策安。",
        "dynasty": "宋",
        "collection_info": null
    },
    {
        "uuid": "182120e21e2bce684a4f811190eeb6c6",
        "title": "哭王子野待制",
        "author": "余靖",
        "content": "赤墀趋步近相陪，邸吏俄传远讣来。\n方冀君心辨忠义，岂知天意夺贤材。\n堪伤棣萼同时葬，空想铭旌此日回。\n谪宦无缘亲渍酒，江边长恸独徘徊。",
        "dynasty": "宋",
        "collection_info": null
    },
    {
        "uuid": "e4feca5c9999a66e40714080bb752339",
        "title": "靖启伏蒙观文相公以靖忝承善政特寄嘉篇谨依严韵和酬",
        "author": "余靖",
        "content": "幸奉前规尽所怀，閒身吏隠裕春台。\n山迴翠幌凭栏见，花簇红房遶郭开。\n爱树细民思美化，续貂孤迹愧非才。\n南河旧事依然在，禊饮杯盘耻尽罍。",
        "dynasty": "宋",
        "collection_info": null
    },
    {
        "uuid": "00c2434021ac9dabda188e6be4cf792f",
        "title": "次韵奉和到塞下有怀青社之作",
        "author": "余靖",
        "content": "十二山河壮东夏，黄扉当日建行台。\n封陲自此赭衣尽，黉校于今绛帐开。\n负海遂成安堵俗，济川元是代天才。\n耆明虽乐归閒趣，睿睠岩廊徯再来。",
        "dynasty": "宋",
        "collection_info": null
    },
    {
        "uuid": "89f68ff15296a7b4432a27f1e4dd4add",
        "title": "和运使张学士惠诗",
        "author": "余靖",
        "content": "澄清数路拥轻轩，列郡钦瞻已历年。\n谈剧乍欣倾盖日，酒深因惜落花天。\n偶迴风鉴怜孤拙，能聚星文愧昔贤。\n明旦吏迎山驿去，不须容易到罇前。",
        "dynasty": "宋",
        "collection_info": null
    },
    {
        "uuid": "4d3c5d4dc8245b25552e89a8ac9092e5",
        "title": "九日赏池会上酬王职方",
        "author": "余靖",
        "content": "雅集高谈思豁然，齐山依约对疏烟。\n江城泛菊逢佳节，禁苑闻韶忆去年。\n久厌风波惊世路，且同樽酒醉凉天。\n今来古往情何异，弄水亭边舣画船。",
        "dynasty": "宋",
        "collection_info": null
    },
    {
        "uuid": "359a3f05e01a9a5df84aea6f932d536f",
        "title": "和董职方见贺诞子诗",
        "author": "余靖",
        "content": "天幸依仁守列藩，佳篇为贶荷谦尊。\n固惭彝鼎无勋阀，且喜桑弧有子孙。\n岂比芳兰庭下秀，预知苦李道傍繁。\n日临庶狱虞阴谴，敢望高开纳驷门。",
        "dynasty": "宋",
        "collection_info": null
    },
    {
        "uuid": "7de833def843aa1aefe6e01a235aac89",
        "title": "和董职方见示初到番禺诗",
        "author": "余靖",
        "content": "五方殊俗古难并，千载犹存古越城。\n客听潮鸡迷早夜，人瞻飓母识阴晴。\n波涛汹涌天边阔，犀象斓斒徼外生。\n太守不才当远寄，惟忧南亩废农耕。",
        "dynasty": "宋",
        "collection_info": null
    },
    {
        "uuid": "8a0dbfc403d6d348272b64123fc3992c",
        "title": "题庾岭三亭诗 叱驭楼",
        "author": "余靖",
        "content": "山巅层构与云平，贤者新题叱驭名。\n为要澄清归治道，不辞艰险表忠诚。\n南枝初见梅林秀，九折遥思剑栈横。\n若使当时嫌远宦，海隅何得有欢声。",
        "dynasty": "宋",
        "collection_info": null
    },
    {
        "uuid": "a96bd891cbf794a615785d857d253a04",
        "title": "题庾岭三亭诗 来鴈亭",
        "author": "余靖",
        "content": "南方旧说无燕鴈，岁序严凝亦暂来。\n天外每随寒雨过，春前先逐暖风回。\n人稀弋射矰休避，俗厌鱼餐网莫猜。\n况是弟兄封境接，登临因此几徘徊。",
        "dynasty": "宋",
        "collection_info": null
    },
    {
        "uuid": "ff6ab73830e553c5fd159a34b4d806c1",
        "title": "题庾岭三亭诗 通越亭",
        "author": "余靖",
        "content": "行尽章江庾水滨，南踰梅馆陟嶙峋。\n城中绍祚千年圣，海外占风九译人。\n峤岭古来称绝徼，梯山从此识通津。\n舆琛辇賮无虚岁，徒说周朝白雉驯。",
        "dynasty": "宋",
        "collection_info": null
    },
    {
        "uuid": "cd4ba1e5daa9cd68b7db2daffb6e60f7",
        "title": "静台",
        "author": "余靖",
        "content": "江城吏隠敞朱扉，旋筑高台望翠微。\n景对云山诗笔健，政移风俗讼筩稀。\n那将尘虑干方寸，但觉仙踪在四围。\n花木阴森鱼鸟乐，暂来犹拟便忘机。",
        "dynasty": "宋",
        "collection_info": null
    },
    {
        "uuid": "37b62cf5829e59e681b7839e6e85b54b",
        "title": "赣石",
        "author": "余靖",
        "content": "万堆顽碧耸峣嶕，壅遏江流气势骄。\n铁马阵横秋战苦，水犀军乱夜声嚣。\n吕梁谩记庄篇险，滟滪休夸蜀道遥。\n怒激波声犹可避，中伤荣路不相饶。",
        "dynasty": "宋",
        "collection_info": null
    },
    {
        "uuid": "5a1b792a47a378f7ba1dda4dc6855e7a",
        "title": "落花",
        "author": "余靖",
        "content": "小园斜日照残芳，千里伤春意未忘。\n金谷已空新步障，马嵬徒见旧香囊。\n鶑来似结啼鸾怨，蝶散应知梦雨狂。\n清赏又成经岁别，却歌团扇寄迴肠。",
        "dynasty": "宋",
        "collection_info": null
    },
    {
        "uuid": "098444ec4c4e988e2c73453f356a0fc0",
        "title": "游应圣宫",
        "author": "余靖",
        "content": "驱羸远远出严闉，云构祠宫绝世尘。\n伴鹤不知龟甲子，斸山多见药君臣。\n雨昏仙穴丹砂井，云映楼居玉洞人。\n只待策勋书竹帛，抽簪来此卜比邻。",
        "dynasty": "宋",
        "collection_info": null
    },
    {
        "uuid": "f7cc3a5f2b776999de0c0711f07d5bee",
        "title": "西山",
        "author": "余靖",
        "content": "万壑千岩斗物华，搘筇閒访道生涯。\n一坛星斗修真馆，数里云烟斸药家。\n鱼戏竹溪寒影碎，路穿松坞翠阴斜。\n桃源自有神仙宅，未信明河八月槎。",
        "dynasty": "宋",
        "collection_info": null
    },
    {
        "uuid": "9d368bc32154a8802940766baadb72d5",
        "title": "和钱学士见谢新栽竹",
        "author": "余靖",
        "content": "碧池深院斸莓苔，鼓吹山前共得来。\n高节最宜和雪看，虚心莫把夹桃栽。\n肤清似玉休移石，骨瘦成龙不待雷。\n若使菁莪逢此地，也应同喜育良材。",
        "dynasty": "宋",
        "collection_info": null
    },
    {
        "uuid": "55fb35a7180da81738c44447eb2e9d70",
        "title": "贺孙抗员外春昼端居",
        "author": "余靖",
        "content": "万事皆从适意休，何须快马骋长楸。\n高人鼓吹鸣蛙地，当世神仙笑躄楼。\n燕到捲帘如旧分，花开逢雨最闲愁。\n僧来更学尝茶诀，白乳枪旗带露收。",
        "dynasty": "宋",
        "collection_info": null
    },
    {
        "uuid": "27706f4abf92b1bc48cef7ccc88b5e60",
        "title": "许申工部招九华许亮山人因有和赠",
        "author": "余靖",
        "content": "闻说方平镇往来，碧衣曾见立徘徊。\n中真久待茅君会，密信频教鹤使催。\n玉斧祖风应共继，琼酥宾讌更谁陪。\n西山五色从兹得，脱略浮名薄似埃。",
        "dynasty": "宋",
        "collection_info": null
    },
    {
        "uuid": "e4fddf96e06e24e6948c65566f486161",
        "title": "谢孙抗员外惠酒",
        "author": "余靖",
        "content": "白衣远远到江楼，报道携壶助胜游。\n醉眼便堪终日富，离肠先破一春愁。\n梅梢背岭开犹晚，雪片当风舞未休。\n此景满觞方得意，不须千酿敌封侯。",
        "dynasty": "宋",
        "collection_info": null
    },
    {
        "uuid": "d25edc826dd19ea116613566566114d9",
        "title": "马当呼鸦不至偶成呈同行诸官",
        "author": "余靖",
        "content": "昔年曾泛马当湾，团饭唤鸦篙楫间。\n今日江头飞不下，应知人世足机关。",
        "dynasty": "宋",
        "collection_info": null
    },
    {
        "uuid": "6f14264fd16e7a8426e861321d53647a",
        "title": "冬月茹青台子有感",
        "author": "余靖",
        "content": "雪霜不到海山隅，随分园蔬助醊餔。\n万物无情乘暖长，秦皇何事枉坑儒。",
        "dynasty": "宋",
        "collection_info": null
    },
    {
        "uuid": "589a2b2cf8ff9084e97f7cef7378d693",
        "title": "谢伯恭重阳惠酒",
        "author": "余靖",
        "content": "早霜新菊谩葳蕤，寇过人家空酒巵。\n多谢使君怜病废，免教寂寞倚东篱。",
        "dynasty": "宋",
        "collection_info": null
    },
    {
        "uuid": "eb835ebade7814a1406ebe7b893f5c08",
        "title": "再简伯恭",
        "author": "余靖",
        "content": "十载京华九日期，帝家园苑醉金巵。\n今朝郭外寻僧话，坐听寒泉遶竹篱。",
        "dynasty": "宋",
        "collection_info": null
    },
    {
        "uuid": "e427bbbcb0ff138df29dab0ae2a8d848",
        "title": "谢送篆文屏风因次来韵",
        "author": "余靖",
        "content": "一局聊将万境袪，非同得兔守枯株。\n北窗枕畔添奇物，却想渊明旧日无。",
        "dynasty": "宋",
        "collection_info": null
    },
    {
        "uuid": "b83258e4ede145e73d58bdd36d741b0f",
        "title": "答伯恭招棋",
        "author": "余靖",
        "content": "谁知坐隠妙通仙，国手那能得万全。\n对面机关难测度，临危一着谩争先。",
        "dynasty": "宋",
        "collection_info": null
    },
    {
        "uuid": "603842a384b221937508f9aaf7da2124",
        "title": "端午日事",
        "author": "余靖",
        "content": "江上何人弔屈平，但闻风俗彩舟轻。\n空斋无事同儿戏，学繫朱丝辟五兵。",
        "dynasty": "宋",
        "collection_info": null
    },
    {
        "uuid": "6f7f874237e95e4753ac96de1a22808d",
        "title": "端午日寄酒庶回都官",
        "author": "余靖",
        "content": "龙舟争快楚江滨，弔屈谁知特怆神。\n家酿寄君须酩酊，古今嫌见独醒人。",
        "dynasty": "宋",
        "collection_info": null
    },
    {
        "uuid": "32fb01d602348ae72c6b925eb681c346",
        "title": "谢邕倅王寺丞惠韩柳碑文",
        "author": "余靖",
        "content": "南方异产足珠珍，薏苡兴谗不忍闻。\n一见知君清白节，箧中惟贮色丝文。",
        "dynasty": "宋",
        "collection_info": null
    },
    {
        "uuid": "2ac0f6fda8f420a9d71a292210affee7",
        "title": "五色雀",
        "author": "余靖",
        "content": "五方纯色俨衣冠，应是山灵寄羽翰。\n多谢相逢殊俗眼，谪官犹作贵人看。",
        "dynasty": "宋",
        "collection_info": null
    },
    {
        "uuid": "3b7531252fea123a3ccc5bafe132c200",
        "title": "寄袭长老",
        "author": "余靖",
        "content": "三径荆榛尽力开，千株桃李手新栽。\n慇懃莫怪寻嘉树，又喜春风过岭来。",
        "dynasty": "宋",
        "collection_info": null
    },
    {
        "uuid": "e6d7984a5c8f9495d5e7dc1fafef3615",
        "title": "曲江津亭谒华严长老见所赐御书因成二韵",
        "author": "余靖",
        "content": "数年不侍御炉傍，梦断千山隔帝乡。\n今日见师堪下泪，御书开卷带天香。",
        "dynasty": "宋",
        "collection_info": null
    },
    {
        "uuid": "6de7f7cb718421a0216a1b6c1a5988c6",
        "title": "重游英州碧落峒",
        "author": "余靖",
        "content": "幽景前贤恨到难，泉声清浅出岩间。\n区区宦路重来此，尘世难逢特地闲。",
        "dynasty": "宋",
        "collection_info": null
    },
    {
        "uuid": "f99e5929cf336f8c0727c8f5ddcedefd",
        "title": "感旧",
        "author": "余靖",
        "content": "醉吟曾共倚江楼，秾艷清香万柄秋。\n荡子再归时已暮，暮鸿惊散水悠悠。",
        "dynasty": "宋",
        "collection_info": null
    },
    {
        "uuid": "a172f2e22ef27a269700efd1fe5c5195",
        "title": "送灵谷山人",
        "author": "余靖",
        "content": "万树秋风一路蝉，渡头重舣木兰船。\n自惭蹙頞非奇骨，拟问清朝跃马年。",
        "dynasty": "宋",
        "collection_info": null
    },
    {
        "uuid": "0d8213874b18016a2b0fec2e1502e8f3",
        "title": "送江秀才归庐陵",
        "author": "余靖",
        "content": "感君千里远相过，晤语经旬接粹和。\n上客杯盘祗炊黍，主人门巷正张罗。\n海山雾暗红尘少，岭路梅黄细雨多。\n日暮津亭送归恨，唯知极目望烟波。",
        "dynasty": "宋",
        "collection_info": null
    },
    {
        "uuid": "88600aea6f5095665e636d9d2fc88cbf",
        "title": "胡语诗",
        "author": "余靖",
        "content": "夜宴设逻臣拜洗，两朝厥荷情感勤。\n微臣雅鲁祝若统，圣寿铁摆俱可忒。",
        "dynasty": "宋",
        "collection_info": null
    },
    {
        "uuid": "d46045fc7ad2d7e6a98c4cf59b1f5662",
        "title": "寒山",
        "author": "余靖",
        "content": "空翠纷纷冷不流，风云常是护灵湫。\n山神鞭起龙行雨，散作炎州六月秋。",
        "dynasty": "宋",
        "collection_info": null
    },
    {
        "uuid": "a7fca22188b4b0f34165dc4835be1b1d",
        "title": "游临江寺",
        "author": "余靖",
        "content": "古寺远尘笼，乘閒访此中。\n客心千里静，僧语万缘空。\n门暗松溪雾，楼间竹坞风。\n吟余懒復去，山照夕阳红。",
        "dynasty": "宋",
        "collection_info": null
    },
    {
        "uuid": "690eb34b4f5f653d8fe4b2afeebc99e0",
        "title": "仁化锦石岩",
        "author": "余靖",
        "content": "巉岩绚烂倚云隈，万玉无香结作堆。\n不是虬龙眠铁树，原来假石作根荄。",
        "dynasty": "宋",
        "collection_info": null
    },
    {
        "uuid": "85b24347b823c84ea7e71c3e13c98b32",
        "title": "灵泉山上晚望",
        "author": "余靖",
        "content": "野旷树还乱，林深烟更微。\n天随残日尽，云掣断山飞。\n玉垒风烟阔，秦城草木腓。\n凭高无限事，今夜客霑衣。",
        "dynasty": "宋",
        "collection_info": null
    },
    {
        "uuid": "36bdd1574d3b0a558050ae3b872a5b9c",
        "title": "句  其一",
        "author": "余靖",
        "content": "暂离人世界，且至佛家乡。",
        "dynasty": "宋",
        "collection_info": null
    },
    {
        "uuid": "9cbe0e111642c04e75cef6b8f5bc9bab",
        "title": "句  其二",
        "author": "余靖",
        "content": "时人花卉眼，谁共岁寒看。",
        "dynasty": "宋",
        "collection_info": null
    },
    {
        "uuid": "5761ffd553731714e9d50832745d13e6",
        "title": "句  其三",
        "author": "余靖",
        "content": "要知当日循良吏，留得松南堕泪碑。",
        "dynasty": "宋",
        "collection_info": null
    }
]