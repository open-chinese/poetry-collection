[
    {
        "uuid": "c2c19c48b06a96b50085efc394cf6325",
        "title": "和参寥寄秦少游",
        "author": "释元净",
        "content": "岩栖木食已皤然，交旧何人慰眼前。\n素与昼公心印合，每思秦子意珠圆。\n当年步月来幽谷，柱杖穿云冒夕烟。\n台阁山林本无异，故应文字未离禅。",
        "dynasty": "宋",
        "collection_info": null
    },
    {
        "uuid": "d1f55e2385b525f6c6263fc9e4029a14",
        "title": "和苏子由",
        "author": "释元净",
        "content": "春去春来冬復冬，几思虚论未缘逢。\n歙溪道赏兄遗迹，勿少龙泓一老龙。",
        "dynasty": "宋",
        "collection_info": null
    },
    {
        "uuid": "26fbf343a31b602e629eb207612cad92",
        "title": "龙井新亭",
        "author": "释元净",
        "content": "暇政去旌斾，杖策访林邱。\n人惟尚求旧，况悲蒲柳秋。\n云谷一临照，声光半载留。\n轩眉狮子峯，洗眼苍龙湫。\n路穿乱石脚，亭蔽重冈头。\n湖山一日尽，万象掌中浮。\n煮茗欵道论，奠爵致龙优。\n过溪虽犯戒，兹意亦风流。\n自惟日老病，当期安养游。\n愿公归庙堂，用慰天下忧。",
        "dynasty": "宋",
        "collection_info": null
    },
    {
        "uuid": "dbed53b2513f1a162013fe9568160ee2",
        "title": "和佛印",
        "author": "释元净",
        "content": "久仰真风扬四海，今朝邂逅欲生莲。\n法灯晃耀皆蒙照，佛印灵玄孰可传。\n诸子丛林禅裏老，十方尘剎上中天。\n烁迦罗眼周三际，豁破羣迷量廓然。",
        "dynasty": "宋",
        "collection_info": null
    },
    {
        "uuid": "6c49514a3b84c0eead7f6d42b605d8cb",
        "title": "次赵清献公诗",
        "author": "释元净",
        "content": "南极星临释子家，杳然十里税青华。\n公年自尔增仙籍，几度龙泓诗贡茶。",
        "dynasty": "宋",
        "collection_info": null
    },
    {
        "uuid": "c232ecba9aaf12c66d7b26fe1ad6353c",
        "title": "龙井十题 风篁岭",
        "author": "释元净",
        "content": "风篁荫修岭，挺节含虚心。\n悠悠往还客，孰不聆清音。",
        "dynasty": "宋",
        "collection_info": null
    },
    {
        "uuid": "ce0137479a5759ea48d12792d5e2f4d5",
        "title": "龙井亭",
        "author": "释元净",
        "content": "虚亭乱石间，中有潜虬府。\n澄湛源莫穷，旱岁为灵雨。",
        "dynasty": "宋",
        "collection_info": null
    },
    {
        "uuid": "59295246a55a6103aa661d0398c7a485",
        "title": "归隠桥",
        "author": "释元净",
        "content": "谢讲竺峰寺，归隠新此桥。\n院幽结林表，身老寄烟霄。",
        "dynasty": "宋",
        "collection_info": null
    },
    {
        "uuid": "cf6a30bdd57a45474fef9d856afd6418",
        "title": "潮音堂",
        "author": "释元净",
        "content": "真说无所示，真听无所闻。\n海潮山外过，妙响入深云。",
        "dynasty": "宋",
        "collection_info": null
    },
    {
        "uuid": "8011a8a099ee009425f92aef3d779581",
        "title": "坤泉",
        "author": "释元净",
        "content": "物外老余生，泉发幽岩裏。\n自可给瓶盂，不羡沧溟水。",
        "dynasty": "宋",
        "collection_info": null
    },
    {
        "uuid": "57638c3dcb52d0368c6cb5f8c078b12d",
        "title": "讷斋",
        "author": "释元净",
        "content": "忆昔毗耶老，杜口有谁听。\n还闻寂寞裏，其辩过雷霆。",
        "dynasty": "宋",
        "collection_info": null
    },
    {
        "uuid": "bfaebc82f704fb2ff23c45049de161c2",
        "title": "寂室",
        "author": "释元净",
        "content": "心寂寂自绝，此意为君说。\n寒云嵌空亭，独有月照雪。",
        "dynasty": "宋",
        "collection_info": null
    },
    {
        "uuid": "76b16dcc7ccfdbdf2774cb35b9eb8502",
        "title": "照阁",
        "author": "释元净",
        "content": "高峯御皎月，深壑泻飞湍。\n谁来白云裏，与汝凭栏看。",
        "dynasty": "宋",
        "collection_info": null
    },
    {
        "uuid": "c3423696711d72c9ea23063b1301bd76",
        "title": "狮子峯",
        "author": "释元净",
        "content": "独尔羣山裏，人称狮子峯。\n无心自哮吼，显晦烟云中。",
        "dynasty": "宋",
        "collection_info": null
    },
    {
        "uuid": "0e12a75f65381bfa186118f623bd8376",
        "title": "萨埵石",
        "author": "释元净",
        "content": "巨石如掌平，兀然半青嶂。\n钦哉昔道人，饲虎兹嵓上。",
        "dynasty": "宋",
        "collection_info": null
    },
    {
        "uuid": "a09a7ba3b40b326de6ff6ffb92d10b81",
        "title": "次韵参寥子寄秦少游三绝时少游举进士不得  其一",
        "author": "释元净",
        "content": "秦郎文字固超然，汉武凭虚意欲仙。\n底事秋来不得解，定中试为问诸天。",
        "dynasty": "宋",
        "collection_info": null
    },
    {
        "uuid": "05b76de6018e8f11531125a3c64cc79d",
        "title": "次韵参寥子寄秦少游三绝时少游举进士不得  其二",
        "author": "释元净",
        "content": "一尾追风抹万蹄，昆崙玄圃谓朝隮。\n回看世上无伯乐，却道盐中胜月题。",
        "dynasty": "宋",
        "collection_info": null
    },
    {
        "uuid": "20f740596e45f95df25a9a24157f6ffb",
        "title": "次韵参寥子寄秦少游三绝时少游举进士不得  其三",
        "author": "释元净",
        "content": "得失秋毫久已明，不须闻此气峥嵘。\n何妨却伴参寥子，无数新诗咳唾成。",
        "dynasty": "宋",
        "collection_info": null
    }
]