[
    {
        "uuid": "5ee3bfc94e13d14eaaef70fc97b97311",
        "title": "饮翁常之宅分韵得友字",
        "author": "陈岘",
        "content": "杖屦随春风，邂逅得良友。\n行行西域道，触目尽花柳。\n还步过茆茨，交欢亦何有。\n东邻颇好事，邀我意良厚。\n南窗竹风凉，更命新醅酒。\n一醉何足辞，期此百年久。",
        "dynasty": "宋",
        "collection_info": null
    },
    {
        "uuid": "5104e0d285e4aa66d0c348c1e28d2688",
        "title": "宿董山寺",
        "author": "陈岘",
        "content": "送客联镳归，得得招提宿。\n晚渡沧江口，路入青山曲。\n突兀忽在眼，一洗奔驰俗。\n然灯遽呼酒，僧留供野蔌。\n林高上明月，谈声响空谷。\n坐久夜益深，同来或鼾熟。\n明朝返城郭，此兴真可录。",
        "dynasty": "宋",
        "collection_info": null
    },
    {
        "uuid": "d59b8ebe2f7b5044d81bef72f7bd0cf8",
        "title": "雨中偶成",
        "author": "陈岘",
        "content": "雨声春不绝，绿涨与池平。\n久摘花犹好，新锄草又生。\n闭门惟我独，终日断人行。\n对酒还忧病，裁诗强遣情。",
        "dynasty": "宋",
        "collection_info": null
    },
    {
        "uuid": "df4ec4a675bf8042197c0bff179d5324",
        "title": "舟次鄂州",
        "author": "陈岘",
        "content": "蜀江来滚滚，楚望意悠悠。\n浩气高情晓，新寒带晚秋。\n关山方北顾，烟火又南楼。\n蓬鬓天涯客，萧然一叶舟。",
        "dynasty": "宋",
        "collection_info": null
    },
    {
        "uuid": "040c547dd1d5c01e0f39e04e9ea88349",
        "title": "全州观风楼",
        "author": "陈岘",
        "content": "江源发蛮荒，来与湘灌遇。\n交流趋城隅，清映日东注。\n群山半楚越，驰骤若竞赴。\n谯门百步南，楼堞此雄踞。\n观风久标名，栋宇初改故。\n极目渺塞岭，蔚起矗云雾。\n千里耸翠碧，众水横练素。\n古寺带林薄，渔艇依野渡。\n村墟互隠见，风烟自朝暮。\n东西亘井络，碁分杂营戍。\n偶值丰登年，乐此保生聚。\n秋风黄花天，良集盛簪屦。\n肴觞固匪虔，藉此山水具。\n登临方兴深，诸君幸少驻。",
        "dynasty": "宋",
        "collection_info": null
    },
    {
        "uuid": "2a78e1ea79ec861c058a1992a1314405",
        "title": "楚南伟观楼",
        "author": "陈岘",
        "content": "平生足迹穷遐陬，一麾更守湖湘州。\n西接悬崖五溪曲，南望渺极苍梧愁。\n天涯牢落孰慰意，千嶂倒影三江流。\n千里脉络兹要会，意趣端与江山投。\n羣峰四遶立碧玉，带映林薄如雕锼。\n虬蟠虎骤互起伏，天作地涌非凡俦。\n郊村依约半洲渚，远明天际来归舟。\n湖南素号清绝地，一旦呈露疑神谋。\n作成英奇易旧观，俗化远与邹鲁侔。\n寄语后来无泯没，共保佳致传千秋。",
        "dynasty": "宋",
        "collection_info": null
    },
    {
        "uuid": "39c5094d2aa18fbc77d7e4bae38ea5de",
        "title": "郡圃依绿亭",
        "author": "陈岘",
        "content": "修林平沼久荒埃，招领春风一笑回。\n扫凈莓苔分径岸，剩添桃李结亭台。\n时因休吏文书了，忽作閒人杖屡来。\n待与邦人同醉乐，一樽何惜少徘徊。",
        "dynasty": "宋",
        "collection_info": null
    },
    {
        "uuid": "f1a4c53b726caaeb6f854b719863bf3e",
        "title": "龙隠岩",
        "author": "陈岘",
        "content": "烟萝深锁非凡境，泉石相逢似故人。\n归认落花犹恐误，天风为我隔嚣尘。",
        "dynasty": "宋",
        "collection_info": null
    },
    {
        "uuid": "8afff352e64afc127c1f88159d649dec",
        "title": "全州礲岩",
        "author": "陈岘",
        "content": "泉流萦带戛冰玉，石壁深窈寒侵衣。\n开凿应劳造化力，窟宅如待灵仙归。",
        "dynasty": "宋",
        "collection_info": null
    }
]