[
    {
        "uuid": "6ffceed0b33822649a2830d823654274",
        "title": "咏史",
        "author": "王丘",
        "content": "高洁非养正，盛名亦险艰。\n伟哉谢安石，携妓入东山。\n云岩响金奏，空水滟朱颜。\n兰露滋香泽，松风鸣佩环。\n歌声入空尽，舞影到池闲。\n杳眇同天上，繁华非代间。\n卷舒混名迹，纵诞无忧患。\n何必苏门子，冥然闭清关。",
        "dynasty": "唐",
        "collection_info": null
    },
    {
        "uuid": "0bbe6ea5cfc67c2d1d73701a08b71849",
        "title": "奉和圣制荅张说扈从南出鼠雀谷之作",
        "author": "王丘",
        "content": "襟带三秦接，旗常万乘过。\n阳原淑气早，阴谷冱寒多。\n花缛前茅仗，霜严后殿戈。\n代云开晋岭，江雁入汾河。\n北土分尧俗，南风动舜歌。\n一闻天乐唱，恭逐万人和。",
        "dynasty": "唐",
        "collection_info": null
    },
    {
        "uuid": "6f74f64126b84a6c69a93f333dce01a2",
        "title": "奉和圣制送张尚书巡边",
        "author": "王丘",
        "content": "德业蕴时宗，幽符梦象通。\n台司计祈父，师律总元戎。\n出入敷能政，谋猷体至公。\n赠行光睿什，宴别感宸衷。\n文炳高天曜，恩垂湛露融。\n建牙之塞表，鸣鼓接云中。\n策密鬼神秘，威成剑骑雄。\n朔门正炎月，兵气已秋风。\n肃杀从此始，方知胡运穷。",
        "dynasty": "唐",
        "collection_info": null
    },
    {
        "uuid": "fce2f412e8e626799e1c579cf5bdae66",
        "title": "奉和圣制答张说扈从南出鼠雀谷之作",
        "author": "王丘",
        "content": "襟带三秦接，旗常万乘过。\n阳原淑气早，阴谷冱寒多。\n花缛前茅仗，霜严后殿戈。\n代云开晋岭，江雁入汾河。\n北土分尧俗，南风动舜歌。\n一闻天乐唱，恭逐万人和。",
        "dynasty": "唐",
        "collection_info": {
            "collection": "御定全唐诗",
            "volume": "卷一百一十一"
        }
    }
]