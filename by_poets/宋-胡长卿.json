[
    {
        "uuid": "069742f5f7ff739246f83ecdac995299",
        "title": "和经略焕章朱公千叶白梅诗",
        "author": "胡长卿",
        "content": "天怜素质太柔轻，不奈西风雪片凝。\n故与红颜如美玉，尚余清影似寒冰。\n黄香仅可追多叶，重萼堪怜只两层。\n欲问园官分此贴，宜楼深远叹难应。",
        "dynasty": "宋",
        "collection_info": null
    },
    {
        "uuid": "4385e2776df9c2799c55601602e15429",
        "title": "禁烟日陪经略焕章丈游白龙洞得所赋新诗次韵以呈",
        "author": "胡长卿",
        "content": "悬崖怪石水潺潺，宜有神龙隠此间。\n穷胜不妨穿险洞，寻春那止看羣山。\n攀龙行即天边去，跃马聊同野外还。\n好景良辰适相会，一尊且共水云闲。",
        "dynasty": "宋",
        "collection_info": null
    },
    {
        "uuid": "2adc8cccfad2561349697e559dbc75b9",
        "title": "容州闻雁",
        "author": "胡长卿",
        "content": "旧闻雁不到衡阳，今復南飞入瘴乡。\n天阔随阳皆可去，未应为界限潇湘。",
        "dynasty": "宋",
        "collection_info": null
    },
    {
        "uuid": "c06ab105d75ce08d7c1a6f413e2b8888",
        "title": "句",
        "author": "胡长卿",
        "content": "闻道嘉鱼出火山，我来那得一鳞看。",
        "dynasty": "宋",
        "collection_info": null
    }
]