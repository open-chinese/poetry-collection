[
    {
        "uuid": "c6967f2ce7f5ff3db7530e3e4ecdd0c8",
        "title": "望江南・忆江南 重阳日",
        "author": "康与之",
        "content": "重阳日，四面雨垂垂。\n戏马台前泥拍肚，龙山路上水平脐。\n淹浸倒东篱。\n茱萸胖，黄菊湿齑齑。\n落帽孟嘉寻箬笠，漉巾陶令买蓑衣。\n都道不如归。",
        "dynasty": "宋",
        "collection_info": null
    },
    {
        "uuid": "873cd8ee9dfe5a6503b5c8d2cd39fd1e",
        "title": "满江红 叹诗书万卷、致君人",
        "author": "康与之",
        "content": "叹诗书万卷、致君人，番沈陆。\n……且置请缨封万户，径须卖剑酬黄犊。\n恸当年、寂寞贾长沙，伤时哭。",
        "dynasty": "宋",
        "collection_info": null
    },
    {
        "uuid": "836ff6318038e250bf3f2c1a3d7c32ff",
        "title": "鹧鸪天 解将天上千年艳",
        "author": "康与之",
        "content": "解将天上千年艳，换得人间九日黄。",
        "dynasty": "宋",
        "collection_info": null
    },
    {
        "uuid": "49081ec87b38eedac4bacbcdbcd2b511",
        "title": "忆秦娥 春寂寞",
        "author": "康与之",
        "content": "春寂寞。\n长安古道东风恶。\n东风恶。\n胭脂满地，杏花零落。\n臂销不奈黄金约。\n天寒犹怯春衫薄。\n春衫薄。\n不禁珠泪，为君弹却。",
        "dynasty": "宋",
        "collection_info": null
    },
    {
        "uuid": "7e2636a65284fd062461f4b907112abc",
        "title": "洞仙歌令・洞仙歌 若耶溪路",
        "author": "康与之",
        "content": "若耶溪路。\n别岸花无数。\n欲敛娇红向人语。\n与绿荷、相倚恨，回首西风，波淼淼、三十六陂烟雨。\n新妆明照水，汀渚生香，不嫁东风被谁误。\n遣踟蹰、骚客意，千里绵绵，仙浪远、何处凌波微步。\n想南浦、潮生画桡归，正月晓风清，断肠凝伫。",
        "dynasty": "宋",
        "collection_info": null
    },
    {
        "uuid": "11ca1cbb0ff0838182ab4a26029bb9da",
        "title": "西江月 名与牡丹联谱",
        "author": "康与之",
        "content": "名与牡丹联谱，南珍独比江瑶。\n闽山入贡冠前朝。\n露叶风枝袅袅。\n香玉满苞仙液，绉红圆戚鲛绡。\n华清宫殿蜀山遥。\n一骑红尘失笑。",
        "dynasty": "宋",
        "collection_info": null
    },
    {
        "uuid": "ce0ec49634ea2b1cbb02fae622b8dde9",
        "title": "曲游春 脸薄难藏泪",
        "author": "康与之",
        "content": "脸薄难藏泪，恨柳风，不与吹断行色。\n……但掩袖转面面啼红，无言应得。\n……哭得浑无气力。",
        "dynasty": "宋",
        "collection_info": null
    },
    {
        "uuid": "e56905d8ca87bdec5a884b0fb09101f3",
        "title": "舞杨花 牡丹半坼初经雨",
        "author": "康与之",
        "content": "牡丹半坼初经雨，雕槛翠幕朝阳。\n娇困倚动风，羞谢了群芳。\n洗烟凝露向清晓，步瑶台、月底霓裳。\n轻笑淡拂宫黄。\n浅拟飞燕新妆。\n杨柳啼鸦昼永，正秋千庭馆，风絮池塘。\n三十六宫，簪艳粉浓香。\n慈宁玉殿庆清赏，占东君、谁比花王。\n良夜万烛荧煌。\n影里留住年光。",
        "dynasty": "宋",
        "collection_info": null
    },
    {
        "uuid": "80ce132bb751df7952dafecc7192ea0f",
        "title": "瑞鹤仙 瑞烟浮禁苑",
        "author": "康与之",
        "content": "瑞烟浮禁苑。\n正绛阙春回，新正方半。\n冰轮桂华满。\n溢花衢歌市，芙蓉开遍。\n龙楼两观。\n见银烛、星球有烂。\n卷珠帘、尽日笙歌，盛集宝钗金钏。\n堪羡。\n绮罗丛里，兰麝香中，正宜游玩。\n风柔夜暖。\n花影乱，笑声喧。\n闹蛾儿满路，成团打块，簇着冠儿斗转。\n喜皇都、旧日风光，太平再见。",
        "dynasty": "宋",
        "collection_info": null
    },
    {
        "uuid": "0ce93051a11b60b862cbde544be8dbdc",
        "title": "瑞鹤仙 薄寒罗袖怯",
        "author": "康与之",
        "content": "薄寒罗袖怯。\n教小玉添香，被翻宫襭。\n兰缸半明灭。\n听几声归雁，一帘微月。\n情波恨叶。\n索新词、犹自怨别。\n梦回时、雪暖酥凝，掠鬓宝鸳钗折。\n凄切。\n纹窗描绣，旧谱寻棋，变成虚设。\n同心对结。\n重来是，甚时节。\n怅姑苏台上，征帆何许，隐隐遥山万叠。\n袖红绡、独立无言，偷弹泪血。",
        "dynasty": "宋",
        "collection_info": null
    },
    {
        "uuid": "44561b5e28c485c80fd5e79445ef97d8",
        "title": "汉宫春 云海沈沈",
        "author": "康与之",
        "content": "云海沈沈，峭寒收建章。\n雪残鳷鹊。\n华灯照夜，万井禁城行乐。\n春随鬓影，映参差、柳丝梅萼。\n丹禁杳，鳌峰对耸，三山上通寥廓。\n春衫绣罗香薄。\n步金莲影下，三千绰约。\n冰轮桂满，皓色冷浸楼阁。\n霓裳帝乐，奏升平、天风吹落。\n留凤辇、通宵宴赏，莫放漏声闲却。",
        "dynasty": "宋",
        "collection_info": null
    },
    {
        "uuid": "8ebdd0b5bba003d62d9740ed985e6be2",
        "title": "喜迁莺 腊残春早",
        "author": "康与之",
        "content": "腊残春早。\n正帘幕护寒，楼台清晓。\n宝运当千，佳辰馀五，嵩岳诞生元老。\n帝遣阜安宗社，人仰雍容廊庙。\n尽总道，是文章孔孟，勋庸周召。\n师表。\n方眷遇，鱼水君臣，须信从来少。\n玉带金鱼，朱颜绿鬓，占断世间荣耀。\n篆刻鼎彝将遍，整顿干坤都了。\n愿岁岁，见柳梢青浅，梅英红小。",
        "dynasty": "宋",
        "collection_info": null
    },
    {
        "uuid": "e5aecf814aa3478c58100417ccdfb2df",
        "title": "喜迁莺 秋寒初劲",
        "author": "康与之",
        "content": "秋寒初劲。\n看云路雁来，碧天如镜。\n湘浦烟深，衡阳沙远，风外几行斜阵。\n回首塞门何处，故国关河重省。\n汉使老，认上林欲下，徘徊清影。\n江南烟水暝。\n声过小楼，烛暗金猊冷。\n送目鸣琴，裁诗挑锦，此恨此情无尽。\n梦想洞庭飞下，散入云涛千顷。\n过尽也，奈社陵人远，玉关无信。",
        "dynasty": "宋",
        "collection_info": null
    },
    {
        "uuid": "c3a91952dc83a2e5f51a41c26778da04",
        "title": "丑奴儿令・采桑子 冯夷剪碎澄溪练",
        "author": "康与之",
        "content": "冯夷剪碎澄溪练，飞下同云。\n着地无痕。\n柳絮梅花处处春。\n山阴此夜明如昼，月满前村。\n莫掩溪门。\n恐有扁舟乘兴人。",
        "dynasty": "宋",
        "collection_info": null
    },
    {
        "uuid": "abd55a0caa5993b9177a5cfd97b8556f",
        "title": "丑奴儿令・采桑子 红楼紫陌青春路",
        "author": "康与之",
        "content": "红楼紫陌青春路，柳色皇州。\n月淡烟柔。\n袅袅亭亭不自由。\n旧时扶上雕鞍处，此地重游。\n总是新愁。\n柳自轻盈水自流。",
        "dynasty": "宋",
        "collection_info": null
    },
    {
        "uuid": "20c10620316f20e2970fc3fcbd136a7b",
        "title": "诉衷情令 郁孤台上立多时",
        "author": "康与之",
        "content": "郁孤台上立多时。\n烟晚暮云低。\n山川城郭良是，回首昔人非。\n今古事，只堪悲。\n此心知。\n一尊芳酒，慷慨悲歌，月堕人归。",
        "dynasty": "宋",
        "collection_info": null
    },
    {
        "uuid": "27d916d733f2644a56f6e1cca3cfb187",
        "title": "诉衷情令 阿房废址汉荒丘",
        "author": "康与之",
        "content": "阿房废址汉荒丘。\n狐兔又群游。\n豪华尽成春梦，留下古今愁。\n君莫上，古原头。\n泪难收。\n夕阳西下，塞雁南飞，渭水东流。",
        "dynasty": "宋",
        "collection_info": null
    },
    {
        "uuid": "75824a341d9af79ff5deac360d6c4d1d",
        "title": "菩萨蛮令・菩萨蛮 秦时宫殿咸阳里",
        "author": "康与之",
        "content": "秦时宫殿咸阳里。\n千门万户连云起。\n复道互西东。\n不禁三月风。\n汉唐乘王气。\n万岁千秋计。\n毕竟是荒丘。\n荆榛满地愁。",
        "dynasty": "宋",
        "collection_info": null
    },
    {
        "uuid": "41c916ad02a09d54560c194769d4a671",
        "title": "菩萨蛮令・菩萨蛮 龙蟠虎踞金陵郡",
        "author": "康与之",
        "content": "龙蟠虎踞金陵郡。\n古来六代豪华盛。\n缥凤不来游。\n台空江自流。\n下临全楚地。\n包举中原势。\n可惜草连天。\n晴郊狐兔眠。",
        "dynasty": "宋",
        "collection_info": null
    },
    {
        "uuid": "d715309cc1fc240c2508f2905ccc57c1",
        "title": "感皇恩 一雨一番凉",
        "author": "康与之",
        "content": "一雨一番凉，江南秋兴。\n门掩苍苔锁寒径。\n红尘不到，尽日鸟啼人静。\n绿荷风已过，摇香柄。\n澹阴未解，园林清润。\n一片花飞堕红影。\n残书读尽，袖手高吟清咏。\n任从车马客，劳方寸。",
        "dynasty": "宋",
        "collection_info": null
    },
    {
        "uuid": "d61ff664cda7c7107418b87fd087706c",
        "title": "卖花声 蹙损远山眉",
        "author": "康与之",
        "content": "蹙损远山眉。\n幽怨谁知。\n罗衾滴尽泪胭脂。\n夜过春寒愁未起，门外鸦啼。\n惆怅阻佳期。\n人在天涯。\n东风频动小桃枝。\n正是销魂时候也，撩乱花飞。",
        "dynasty": "宋",
        "collection_info": null
    },
    {
        "uuid": "0787a0784ae8d669092489ccf718f458",
        "title": "卖花声 愁拈断钗金",
        "author": "康与之",
        "content": "愁拈断钗金。\n远信沈沈。\n秦筝调怨不成音。\n郎马不知何处也，楼外春深。\n好梦已难寻。\n夜夜馀衾。\n目穷千里正伤心。\n记得当初郎去路，绿树阴阴。",
        "dynasty": "宋",
        "collection_info": null
    },
    {
        "uuid": "20b5ee5900fbccda7795ffe968502dad",
        "title": "江城子 南溪二月雨初晴",
        "author": "康与之",
        "content": "南溪二月雨初晴。\n四郊明。\n暖风轻。\n一雨一风，铺地落红英。\n枝上流莺啼劝我，春欲去，且留春。\n登临行乐慰闲情。\n过长亭。\n暮潮平。\n四面青芜，中是越王城。\n信马行吟归路晚，山簇簇，柳阴阴。",
        "dynasty": "宋",
        "collection_info": null
    },
    {
        "uuid": "ce8937c901095c5d917fee1b2f6b2c64",
        "title": "风入松 一宵风雨送春归",
        "author": "康与之",
        "content": "一宵风雨送春归。\n绿暗红稀。\n画楼整日无人到，与谁同拈花枝。\n门外蔷薇开也，枝头梅子酸时。\n玉人应是数归期。\n翠敛愁眉。\n塞鸿不到双鱼远，叹楼前、流水难西。\n新恨欲题红叶，东风满院花飞。",
        "dynasty": "宋",
        "collection_info": null
    },
    {
        "uuid": "9c107ee06add2083769b67a34398b981",
        "title": "风入松 碧苔满地衬残红",
        "author": "康与之",
        "content": "碧苔满地衬残红。\n绿树阴浓。\n晓莺啼破眉心事，旧愁新恨重重。\n翠黛不忺重扫，佳时每恨难同。\n花开花谢任东风。\n此恨无穷。\n梦魂拟逐杨花去，殢人休下帘栊。\n要见只凭清梦，几时真个相逢。",
        "dynasty": "宋",
        "collection_info": null
    },
    {
        "uuid": "0386486d39ad9a2b331f2192551eac01",
        "title": "谒金门 春又晚",
        "author": "康与之",
        "content": "春又晚。\n风劲落红如剪。\n睡起绣床飞絮满。\n日长门半掩。\n不管离肠欲断。\n听尽梁间双燕。\n试上小楼还不见。\n楼前芳草远。",
        "dynasty": "宋",
        "collection_info": null
    },
    {
        "uuid": "4409bd243e825f02d69b8f5a93c1120b",
        "title": "长相思 南高峰",
        "author": "康与之",
        "content": "南高峰。\n北高峰。\n一片湖光烟霭中。\n春来愁杀侬。\n郎意浓。\n妾意浓。\n油壁车轻郎马骢。\n相逢九里松。",
        "dynasty": "宋",
        "collection_info": null
    },
    {
        "uuid": "d1808ea6c36d3ae13869ab694a88c61f",
        "title": "应天长 管弦绣陌",
        "author": "康与之",
        "content": "管弦绣陌，灯火画桥，尘香旧时归路。\n肠断萧娘，旧日风帘映朱户。\n莺能舞，花解语。\n念后约、顿成轻负。\n缓雕佩、独自归来，凭栏情绪。\n楚岫在何处。\n香梦悠悠，花月更谁主。\n惆怅后期，空有鳞鸿寄纨素。\n枕前泪，窗外雨。\n翠幕冷、夜凉虚度。\n未应信、此度相思，寸肠千缕。",
        "dynasty": "宋",
        "collection_info": null
    },
    {
        "uuid": "213b802df6d87201a3ad7577d216b214",
        "title": "玉楼春令・玉楼春 青笺后约无凭据",
        "author": "康与之",
        "content": "青笺后约无凭据。\n误我碧桃花下语。\n谁将消息问刘郎，怅望玉溪溪上路。\n春来无限伤情绪。\n拟欲题红都寄与。\n东风吹落一庭花，手把新愁无写处。",
        "dynasty": "宋",
        "collection_info": null
    },
    {
        "uuid": "054f1cc070ff642e796d4f2d0f901bcb",
        "title": "风入松 画桥流水欲平阑",
        "author": "康与之",
        "content": "画桥流水欲平阑。\n雨后青山。\n去年芳草今年恨，恨香车、不逐雕鞍。\n红杏墙头院落，绿杨楼外秋千。\n谢娘别后忆前欢。\n泪滴春衫。\n柔荑共折香红处，劝东风、且与流连。\n早是相思瘦损，梅花谢了春寒。",
        "dynasty": "宋",
        "collection_info": null
    },
    {
        "uuid": "272e4d04741c0e4b29d9bd44fc0375bf",
        "title": "忆少年令・忆少年 双龙烛影",
        "author": "康与之",
        "content": "双龙烛影，千门夜色，三五宴瑶台。\n舞蝶随香，飞蝉扑鬓，人自蕊宫来。\n太平箫鼓宸居晓，清漏玉壶催。\n步辇归时，绮罗生润，花上月徘徊。",
        "dynasty": "宋",
        "collection_info": null
    },
    {
        "uuid": "895bab0e55cbef90f35985fc7e488d8f",
        "title": "风流子 结客少年场",
        "author": "康与之",
        "content": "结客少年场。\n繁华梦，当日赏风光。\n红灯九街，买移花市，画楼十里，特地梅妆。\n醉魂荡，龙跳撝万字，鲸饮吸三江。\n娇随钿车，玉骢南陌，喜摇双桨，红袖横塘。\n天涯归期阻，衡阳雁不到，路隔三湘。\n难见谢娘诗好，苏小歌长。\n漫自惜鸾胶，朱弦何在，暗藏罗结，红绶消香。\n歌罢泪沾宫锦，襟袖淋浪。",
        "dynasty": "宋",
        "collection_info": null
    },
    {
        "uuid": "48f4c77987d75d0067ced7acf8964d97",
        "title": "瑞鹤仙令・临江仙 樱桃落尽春归去",
        "author": "康与之",
        "content": "樱桃落尽春归去，蝶翻金粉双飞。\n子规啼恨小楼西。\n曲屏珠箔晚，惆怅卷金泥。\n门巷寂寥人去后，望残烟草低迷。\n闲寻旧曲玉笙悲。\n关山千里恨，云汉月重规。",
        "dynasty": "宋",
        "collection_info": null
    },
    {
        "uuid": "cee0841b42909cd29372e9d2b296b2de",
        "title": "杏花天 帝城柳色藏春絮",
        "author": "康与之",
        "content": "帝城柳色藏春絮。\n嫩绿满、游人归路。\n残红剩蕊留春住。\n无奈霏微细雨。\n南陌上、玉佩钿车，怅紫陌、青门日暮。\n黄昏院落人归去。\n犹有流莺对语。",
        "dynasty": "宋",
        "collection_info": null
    },
    {
        "uuid": "69c1ebab35cea8c9c2bbf476f7d1ab51",
        "title": "卜算子 潮生浦口云",
        "author": "康与之",
        "content": "潮生浦口云，潮落津头树。\n潮本无心落又生，人自来还去。\n今古短长亭，送往迎来处。\n老尽东西南北人，亭下潮如故。",
        "dynasty": "宋",
        "collection_info": null
    },
    {
        "uuid": "1b5d7e8b26011ddd3b69903b11b9c87f",
        "title": "金菊对芙蓉 梧叶飘黄",
        "author": "康与之",
        "content": "梧叶飘黄，万山空翠，断霞流水争辉。\n正金风西起，海燕东归。\n凭栏不见南来雁，望故人、消息迟迟。\n木樨开后，不应误我，好景良时。\n只念独守孤帏。\n把枕前嘱付，一旦分飞。\n上秦楼游赏，酒殢花迷。\n谁知别后相思苦，悄为伊、瘦损香肌。\n花前月下，黄昏院落，珠泪偷垂。",
        "dynasty": "宋",
        "collection_info": null
    },
    {
        "uuid": "d8bca0247b618cced697d0fcc23fbb3e",
        "title": "满江红 恼杀行人",
        "author": "康与之",
        "content": "恼杀行人，东风里、为谁啼血。\n正青春未老，流莺方歇。\n蝴蝶枕前颠倒梦，杏花枝上朦胧月。\n问天涯、何事苦关情，思离别。\n声一唤，肠千结。\n闽岭外，江南陌。\n正是堤杨柳，翠条堪折。\n镇日叮咛千百遍，只将一句频频说。\n道不如归去不如归，伤情切。",
        "dynasty": "宋",
        "collection_info": null
    },
    {
        "uuid": "7858472ae1f2f0c39ea910ed566826ab",
        "title": "失调名 玉楼人静",
        "author": "康与之",
        "content": "玉楼人静。\n高卷疏帘情迥。",
        "dynasty": "宋",
        "collection_info": null
    },
    {
        "uuid": "03f87cc6ba02962295f350ebb823e412",
        "title": "满庭芳 霜幕风帘",
        "author": "康与之",
        "content": "霜幕风帘，闲斋小户，素蟾初上雕笼。\n玉杯醽醁，还与可人同。\n古鼎沈烟篆细，玉笋破、橙橘香浓。\n梳妆懒，脂轻粉薄，约略淡眉峰。\n清新，歌几许，低随慢唱，语笑相供。\n道文书针线，今夜休攻。\n莫厌兰膏更继，明朝又、粉冗匆匆。\n酩酊也，冠儿未卸，先把被儿烘。",
        "dynasty": "宋",
        "collection_info": null
    },
    {
        "uuid": "6facccb352b338248af679b7f2ec0c20",
        "title": "减字木兰花 杨花飘尽",
        "author": "康与之",
        "content": "杨花飘尽。\n云压绿阴风乍定。\n帘幕闲垂。\n弄语千般燕子飞。\n小楼深静。\n睡起残妆犹未整。\n梦不成归。\n泪滴斑斑金缕衣。",
        "dynasty": "宋",
        "collection_info": null
    },
    {
        "uuid": "9903d6993181462c811e618952cd7a29",
        "title": "采桑子 晚来一霎风兼雨",
        "author": "康与之",
        "content": "晚来一霎风兼雨，洗尽炎光。\n理罢笙篁。\n却对菱花淡淡妆。\n绛绡缕薄冰肌莹，雪腻酥香。\n笑语檀郎。\n今夜纱厨枕簟凉。",
        "dynasty": "宋",
        "collection_info": null
    },
    {
        "uuid": "c03b42729dad223246b7b491b59bffbd",
        "title": "荷叶铺水面 春光艳冶",
        "author": "康与之",
        "content": "春光艳冶，游人踏绿苔。\n千红万紫竞香开。\n暖风拂鼻籁，蓦地暗香透满怀。\n荼縻似锦裁。\n娇红间绿白，只怕迅速春回。\n误落在尘埃。\n折向鬓云间、金凤钗。",
        "dynasty": "宋",
        "collection_info": null
    },
    {
        "uuid": "b3279403296bafff54b08613f471c11e",
        "title": "菩萨蛮 弱柳小腰身",
        "author": "康与之",
        "content": "弱柳小腰身。\n双双蛾翠颦。",
        "dynasty": "宋",
        "collection_info": null
    },
    {
        "uuid": "49976b4baba8610196082c7d0da11b59",
        "title": "题徽宗宸翰",
        "author": "康与之",
        "content": "玉辇宸游事已空，尚余奎藻绘春风。\n年年花鸟无穷恨，尽在苍梧夕照中。",
        "dynasty": "宋",
        "collection_info": null
    },
    {
        "uuid": "909f512c81b352c260dd0e5e20979371",
        "title": "游慧力寺  其一",
        "author": "康与之",
        "content": "天涯芳草尽绿，路旁柳絮争飞。\n啼鸟一声春晚，落花满地人归。",
        "dynasty": "宋",
        "collection_info": null
    },
    {
        "uuid": "b495a2d7c5e2a0ec894cce3940a1aff2",
        "title": "游慧力寺  其二",
        "author": "康与之",
        "content": "江上浓阴晓未开，瘦筇支我上苍苔。\n春寒前日去已尽，今日又从何处来。",
        "dynasty": "宋",
        "collection_info": null
    },
    {
        "uuid": "fe381cc5daec51812d64630274afc7b6",
        "title": "僻居",
        "author": "康与之",
        "content": "巷僻过从少，柴门尽日关。\n鶑声常在柳，云影不离山。\n有道难言□，虽贫未厌閒。\n川原烟四暝，春思有无间。",
        "dynasty": "宋",
        "collection_info": null
    },
    {
        "uuid": "43614a9f56e87527ba00ecc977b595e1",
        "title": "鹭",
        "author": "康与之",
        "content": "春暗汀洲杜若香，风标公子白霓裳。\n碧天片雪忽飞去，何处人家水满塘。",
        "dynasty": "宋",
        "collection_info": null
    },
    {
        "uuid": "8afbae35d2b1f72bd152db29aa6b26f3",
        "title": "琵琶",
        "author": "康与之",
        "content": "夜深琵琶声似裂，一曲霓裳一庭月。\n曲终人影在西阶，困倚东风步摇折。",
        "dynasty": "宋",
        "collection_info": null
    },
    {
        "uuid": "39c27bd8ec6ae4a131fa26c5b0fc62f5",
        "title": "可惜",
        "author": "康与之",
        "content": "帘幕重重下玉鈎，隔帘春在柳梢头。\n东风着意相料理，吹去杨花不自由。",
        "dynasty": "宋",
        "collection_info": null
    },
    {
        "uuid": "2807047cbaecf7f8bd2bffdf374ca011",
        "title": "鹤舒台",
        "author": "康与之",
        "content": "白云深处路崎岖，鹤去台空景物殊。\n山展翠屏连紫幕，泉分清溜滴明珠。\n道人祇问丹砂井，隠客犹寻九节蒲。\n试问葛仙仙去后，至今遗蹟事如何。",
        "dynasty": "宋",
        "collection_info": null
    },
    {
        "uuid": "5ab9f956f890adaa4f68c221238b0c0b",
        "title": "招真词",
        "author": "康与之",
        "content": "白鹤巢兮丹井空，蓬山杳兮烟霞蒙。\n陵谷变兮今古，木叶下兮秋风。\n飞仙去兮朝太微，黄冠野服兮以游以嬉。\n餐霞卧月兮世不我违，与世涤映兮天门可驰。\n苍龙嘷兮云漫扉，石泉冽兮山芋肥。\n俯仰宇宙兮日月蔽亏，灵秀回薄兮野芳呈姿。\n山中之乐兮万化莫移，仙人不来兮隠者曷归。",
        "dynasty": "宋",
        "collection_info": null
    },
    {
        "uuid": "e02fdef61e7afcac3e4aacdbaebbf943",
        "title": "严陵怀古",
        "author": "康与之",
        "content": "建武中兴宝运开，股肱俱是济时才。\n汉家鼎祚如盘石，此老方图拂袖来。",
        "dynasty": "宋",
        "collection_info": null
    },
    {
        "uuid": "ce55ea7dc25ebf4b406effa35e267651",
        "title": "玉虹洞二首  其一",
        "author": "康与之",
        "content": "睡起疏帘一半开，更无人迹过青苔。\n须臾苍狗风前变，雷雨驱潮出海来。",
        "dynasty": "宋",
        "collection_info": null
    },
    {
        "uuid": "b2e359bd74bd70549f55422ea345f0ef",
        "title": "玉虹洞二首  其二",
        "author": "康与之",
        "content": "满山一夜风篁响，透屋三更月露寒。\n自掩残书推枕睡，江湖秋梦水云宽。",
        "dynasty": "宋",
        "collection_info": null
    },
    {
        "uuid": "7383d45400eb912cbba20f93ec7cf0b3",
        "title": "诗一首",
        "author": "康与之",
        "content": "越王山下千树梅，逐客年年走马来。\n寒玉满枝风色裏，不受暖霭轻烟催。\n故人千里復万里，折香欲寄生徘徊。\n孤吟独醉常夜半，山月野风骑马回。",
        "dynasty": "宋",
        "collection_info": null
    }
]