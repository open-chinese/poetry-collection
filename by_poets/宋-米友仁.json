[
    {
        "title": "临江仙 昨夜扁舟沙外舣",
        "author": "米友仁",
        "content": "昨夜扁舟沙外舣，淮山微雨初晴。\n断云飞过月还明。\n一天风露重，人在玉壶清。\n水际不知何许是，遥林□辨微青。\n醉迷归梦强□凌。\n谁言东去雁，解寄此时情。",
        "dynasty": "宋",
        "collection_info": null
    },
    {
        "title": "小重山 醉倚朱阑一解衣",
        "author": "米友仁",
        "content": "醉倚朱阑一解衣。\n碧云迷望眼，断虹低。\n近来休说带宽围。\n人千里，还是燕双飞。\n深院日初迟。\n绮窗帘幕静，恨生眉。\n不堪虚度是花时。\n鸿来速，争解寄相思。",
        "dynasty": "宋",
        "collection_info": null
    },
    {
        "title": "减字木兰花 柳塘微雨",
        "author": "米友仁",
        "content": "柳塘微雨。\n两两飞鸥来复去。\n倚遍重阑。\n人在碧云山外山。\n一春离怨。\n日照绮窗长几线。\n酒病情魔。\n两事春来无奈何。",
        "dynasty": "宋",
        "collection_info": null
    },
    {
        "title": "点绛唇 浩渺湖天",
        "author": "米友仁",
        "content": "浩渺湖天，酒浮黄菊携佳侣。\n澹烟疏雨。\n去鲁方怀土。\n倾盖相逢，引满哦奇语。\n山围处。\n兕觥频举。\n不醉君无去。",
        "dynasty": "宋",
        "collection_info": null
    },
    {
        "title": "渔家傲 从古荆溪名胜地",
        "author": "米友仁",
        "content": "从古荆溪名胜地。\n溪光万顷琉璃翠。\n极望荷花三十里。\n香喷鼻。\n我舟日在花间舣。\n向晚馀霞收散绮。\n遥山抹黛天如水。\n满引一尊明月里。\n微风起。\n萧然真在华胥氏。",
        "dynasty": "宋",
        "collection_info": null
    },
    {
        "title": "阮郎归 小舟载酒向平湖",
        "author": "米友仁",
        "content": "小舟载酒向平湖。\n新凉生晓初。\n乱山烟外有还无。\n王维真画图。\n风遽起，动襟裾。\n雨来荷溅珠。\n一尊相对喜君俱。\n醉归红袖扶。",
        "dynasty": "宋",
        "collection_info": null
    },
    {
        "title": "临江仙 一曲阳关肠断处",
        "author": "米友仁",
        "content": "一曲阳关肠断处，临风惨对离尊。\n红妆揭调十分斟。\n古来多聚散，正似岭头云。\n昨夜晴霄千里月，向人无限多情。\n娟娟今夜满虚庭。\n一帆随浪去，却照画船轻。",
        "dynasty": "宋",
        "collection_info": null
    },
    {
        "title": "宴桃源・如梦令 蝶梦初回栩栩",
        "author": "米友仁",
        "content": "蝶梦初回栩栩。\n柳岸几声莺语。\n苹末起微风，山外一川烟雨。\n凝顾。\n凝顾。\n人在玉壶深处。",
        "dynasty": "宋",
        "collection_info": null
    },
    {
        "title": "南歌子 遇酒词先举",
        "author": "米友仁",
        "content": "遇酒词先举，逢山眼暂明。\n一川风雨纵留人。\n不道此郎归兴、欲兼程。\n客久情深□，寻欢恨不能。\n绳床顿睡梦纵横。\n赖□□□□□、□□□。",
        "dynasty": "宋",
        "collection_info": null
    },
    {
        "title": "渔家傲 郊外春和宜散步",
        "author": "米友仁",
        "content": "郊外春和宜散步。\n百花枝上初凝露。\n福地神仙多外府。\n藏奇趣。\n幽寻历遍溪边路。\n薄宦浮家无定处。\n萍飘梗泛前人语。\n与子未须乡国去。\n来同住。\n且看群岫烟中雨。",
        "dynasty": "宋",
        "collection_info": null
    },
    {
        "title": "念奴娇 九秋气爽",
        "author": "米友仁",
        "content": "九秋气爽，正溪山雨过，茅檐清暇。\n篱菊妍英，知是为，佳节重阳开也。\n色妙香殊，匀浮瓯面，俗状卑金斝。\n歌狂饮俊，满簪还更盈把。\n村外草草杯盘，边尘不动，欲买应无价。\n端使晴霄风露冷，云卷烟收平野。\n向晚婵娟，半轮斜照，想见成清夜。\n玉山颓处，要看猗帽如画。",
        "dynasty": "宋",
        "collection_info": null
    },
    {
        "title": "临江仙 宝晋轩窗临望处",
        "author": "米友仁",
        "content": "宝晋轩窗临望处，山围水绕林萦。\n不堪回首到江城。\n墙趺围瓦砾，鸥鹭见人惊。\n日愿太平归旧里，更无馀事关情。\n小营茅舍倚云汀。\n四时风月里，还我醉腾腾。",
        "dynasty": "宋",
        "collection_info": null
    },
    {
        "title": "阮郎归 碧溪风动满文漪",
        "author": "米友仁",
        "content": "碧溪风动满文漪。\n雨馀山更奇。\n淡烟横处柳行低。\n鸳鸯来去飞。\n人似玉，醉如泥。\n一枝随鬓猗。\n夷犹双桨月平西。\n幽寻归路迷。",
        "dynasty": "宋",
        "collection_info": null
    },
    {
        "title": "临江仙 野外不堪无胜侣",
        "author": "米友仁",
        "content": "野外不堪无胜侣，笑谈安得君同。\n四时景物一壶中。\n醉馀临望处，远岫数重重。\n溪上新荷初出水，花房半弄微红。\n晓风萧爽韵疏松。\n娟娟明月上，人在广寒宫。",
        "dynasty": "宋",
        "collection_info": null
    },
    {
        "title": "念奴娇 阑干倚处",
        "author": "米友仁",
        "content": "阑干倚处。\n戏裁成、彭泽当年奇语。\n三径荒凉怀旧里，我欲扁舟归去。\n鸟倦知还，寓形宇内，今已年如许。\n小窗容膝，要寻情话亲侣。\n郭外粗有西畴，故园松菊，日涉方成趣。\n流水涓涓千涧上，云绕奇峰无数。\n窈窕经丘，风清月了，时看烟中雨。\n萧然巾岸，引觞寄傲衡宇。",
        "dynasty": "宋",
        "collection_info": null
    },
    {
        "title": "醉春风 一阳来复群阴往",
        "author": "米友仁",
        "content": "一阳来复群阴往。\n吾道从今长。\n万事莫关情，月夕风前，依旧须豪放。\n卿云舒卷浮青嶂。\n从古书珍赏。\n满引唱新词，春意看看，又到梅梢上。",
        "dynasty": "宋",
        "collection_info": null
    },
    {
        "title": "小重山 雨过风来午暑清",
        "author": "米友仁",
        "content": "雨过风来午暑清。\n榴花红照眼，向人明。\n一枝低映宝钗横。\n菖蒲酒，玉碗十分斟。\n引满听新声。\n小轩帘半卷，远山青。\n几人闲处见闲情。\n醒还醉，为趣妙难名。",
        "dynasty": "宋",
        "collection_info": null
    },
    {
        "title": "诉衷情 结庐人境羡陶潜",
        "author": "米友仁",
        "content": "结庐人境羡陶潜。\n车马不来喧。\n胜处自多真趣，飞鸟日相还。\n心既远，地仍偏。\n见南山。\n手持菊颖，山气常佳，欲辨忘言。",
        "dynasty": "宋",
        "collection_info": null
    },
    {
        "title": "白雪 洞天昼永",
        "author": "米友仁",
        "content": "洞天昼永，正中和时候，凉飙初起。\n羽扇纶巾，云流处，水绕山重云委。\n好雨新晴，绮霞明丽，全是丹青戏。\n豪攘横卷，楚天应解深秘。\n留滞。\n字学书林，折腰缘为米，无机涉世。\n投组归来欣自肆，目仰云霄醒醉。\n论少卑之，家声接武，月旦评吾子。\n凭高临望，桂轮徒共千里。",
        "dynasty": "宋",
        "collection_info": null
    },
    {
        "title": "题禊帖诗",
        "author": "米友仁",
        "content": "图契朴琱推圣智，万古奔沈余末伎。\n兰亭醉墨更无加，始信功名皆傥尔。\n庾翼儿郎岂不黠，自是家鷄惭野雉。\n退之彊聒六艺疏，见处纔能到姿媚。\n相公有官那得取，不与官家深自秘。\n却因同好露心胸，谩使萧翼夸末计。\n摸金不必曹阿瞒，温韬家有昭陵器。\n披沙只恐取黄金，剔轴谁能收故纸。\n天章宝塔高嵯峨，永表文皇好文艺。\n至今油蜡传未休，善本何辞万金弃。",
        "dynasty": "宋",
        "collection_info": null
    },
    {
        "title": "题定武本兰亭",
        "author": "米友仁",
        "content": "翰墨风流冠古今，鹅池谁不赏山阴。\n此书虽向昭陵朽，刻石犹能易万金。",
        "dynasty": "宋",
        "collection_info": null
    },
    {
        "title": "秀轩",
        "author": "米友仁",
        "content": "山气与湖光，四时足殊秀。\n我识轩中人，是为益三友。",
        "dynasty": "宋",
        "collection_info": null
    },
    {
        "title": "题大姚山图三首  其一",
        "author": "米友仁",
        "content": "广文当日官虽冷，可奈才名振世何。\n他日君家须炙手，而今聊復雀堪罗。",
        "dynasty": "宋",
        "collection_info": null
    },
    {
        "title": "题大姚山图三首  其二",
        "author": "米友仁",
        "content": "老年尚喜管城子，更爱好山江上青。\n武林秋高晓欲雨，正若此画云冥冥。",
        "dynasty": "宋",
        "collection_info": null
    },
    {
        "title": "题大姚山图三首  其三",
        "author": "米友仁",
        "content": "三茅别有洞中天，我欲山居屏世缘。\n累行积功多蜕举，玉宸欣有地行仙。",
        "dynasty": "宋",
        "collection_info": null
    },
    {
        "title": "为蒋仲友题画",
        "author": "米友仁",
        "content": "乱山深处是烟霞，雨暗晴晖日夕佳。\n至识先生曾到此，故留戏笔在君家。",
        "dynasty": "宋",
        "collection_info": null
    },
    {
        "title": "自题山水",
        "author": "米友仁",
        "content": "霄壤千千万万山，东南胜地熟跻攀。\n古人作语咏不得，我寓无声缣楮间。",
        "dynasty": "宋",
        "collection_info": null
    },
    {
        "title": "题董源夏山图",
        "author": "米友仁",
        "content": "崇山过新雨，苍翠浓欲滴。\n林深不通人，溪迴有吟客。\n日落古道空，天青暮云碧。\n何处一声蝉，幽栖仍自得。",
        "dynasty": "宋",
        "collection_info": null
    },
    {
        "title": "题自画横披与翟伯寿",
        "author": "米友仁",
        "content": "山中宰相有仙骨，独爱岭头生白云。\n壁张此画定惊倒，先请唤人扶着君。",
        "dynasty": "宋",
        "collection_info": null
    },
    {
        "title": "诗一首",
        "author": "米友仁",
        "content": "山气最佳处，卷舒晴晦云。\n心潜帝乡者，愿作乘彼君。",
        "dynasty": "宋",
        "collection_info": null
    },
    {
        "title": "诗一首",
        "author": "米友仁",
        "content": "密密万山重，一派哀湍泻。\n此志入瑶琴，当有知音者。",
        "dynasty": "宋",
        "collection_info": null
    }
]