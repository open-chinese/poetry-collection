[
    {
        "uuid": "623a02ce7fd50eb468b97258c30f64c9",
        "title": "逍遥吟",
        "author": "贝守一",
        "content": "饥餐匕筯饭，渴饮甆罂酒。\n不忺白昼眠，时復遶庭走。\n不结冷淡交，亦无名利友。\n晚借竹风凉，临池坐良久。",
        "dynasty": "宋",
        "collection_info": null
    },
    {
        "uuid": "a1614a3ad6c37e1b0e6a12f6c5528bf8",
        "title": "适意",
        "author": "贝守一",
        "content": "不效痴禅误此身，安居随分乐天真。\n閒寻草药防医病，广施仙方为济人。\n学道未逢师诀窍，收心且养自精神。\n修持要到无空地，扫却从前碍眼尘。",
        "dynasty": "宋",
        "collection_info": null
    },
    {
        "uuid": "da9aafa97af6d922a87b1c83f43de46e",
        "title": "自适",
        "author": "贝守一",
        "content": "迹晦心须晦，神清梦亦清。\n一窝如斗大，万事等沤成。\n风月平章易，山林去就轻。\n生生终有累，不若事无生。",
        "dynasty": "宋",
        "collection_info": null
    },
    {
        "uuid": "267c6e6f8a89be4ddf49dc52792e9c8d",
        "title": "有何不可  其一",
        "author": "贝守一",
        "content": "园林桃李争妍，我有兰花数朵。\n杯盘笋蕨鲜肥，恁地有何不可。",
        "dynasty": "宋",
        "collection_info": null
    },
    {
        "uuid": "55e733b9ac695750ca281c9c0cda9d98",
        "title": "有何不可  其二",
        "author": "贝守一",
        "content": "炎炎火伞张空，避暑林亭趺坐。\n有时解帯披襟，恁地有何不可。",
        "dynasty": "宋",
        "collection_info": null
    },
    {
        "uuid": "8c1c56bc9da5ee1962da6698e4702284",
        "title": "有何不可  其三",
        "author": "贝守一",
        "content": "桂花香满修廊，皓月当空照我。\n徐徐三弄瑶琴，恁地有何不可。",
        "dynasty": "宋",
        "collection_info": null
    },
    {
        "uuid": "4900a2d45e053857ca3c00869a2df12e",
        "title": "有何不可  其四",
        "author": "贝守一",
        "content": "竹坞雪封云锁，地炉温酒添火。\n醉来拥被高眠，恁地有何不可。",
        "dynasty": "宋",
        "collection_info": null
    },
    {
        "uuid": "897edff14b5d2336b5512f800156b6a4",
        "title": "冬晴晚步",
        "author": "贝守一",
        "content": "浮云初敛夕阳斜，路入江村四望赊。\n木厌霜浓频脱叶，梅嫌春小未开花。\n翩翩过雁摩晴汉，隠隠孤帆趁落霞。\n欲壮吟怀沽斗酒，野田多处少人家。",
        "dynasty": "宋",
        "collection_info": null
    },
    {
        "uuid": "0eaf803bcd8175e70af6ee30fa23da26",
        "title": "绝句",
        "author": "贝守一",
        "content": "高车驷马谩相夸，竹榻蒲团属自家。\n困睡饥餐何所有，一溪明月照梅花。",
        "dynasty": "宋",
        "collection_info": null
    }
]