[
    {
        "uuid": "5bc9502b1533ebb47baf8e33b1cb2aa6",
        "title": "玉泉院荔枝轩",
        "author": "杨朏",
        "content": "曾观荔枝图，几费丹青粧。\n能红能紫亦能绿，不能写得天然香。\n曾读荔枝谱，品品堪第一。\n较量滋味论高低，大抵闻名不闻实。\n我疑真宰推化工，安排百果分番红。\n杏梅桃李不足数，先教碌碌随春风。\n锦囊玉液相浑沦，百果让作东南元。\n别有真香与味色，一时分付荔枝轩。",
        "dynasty": "宋",
        "collection_info": null
    }
]