[
    {
        "uuid": "2e0cf436e3f5efa03d96a5966562a2ce",
        "title": "史院席上次首相吴公元韵",
        "author": "黄履",
        "content": "礼攽三事宴，史发两朝余。\n偶缀金闺彦，来紬石室书。\n法良司马不，辞措子游欤。\n盛事逢衰懒，重须读五车。",
        "dynasty": "宋",
        "collection_info": null
    },
    {
        "uuid": "165026571a5148b2928735869d20c169",
        "title": "送程给事知越州",
        "author": "黄履",
        "content": "浩然行思脱尘埃，画鹢横堤雁阵催。\n申伯此时南国去，次公何日颍川来。\n鉴湖清句秋多兴，魏阙丹心老不灰。\n勋业古来余事耳，离亭含笑倒樽罍。",
        "dynasty": "宋",
        "collection_info": null
    },
    {
        "uuid": "7490258a1d2b5d9205fac26a86d317a9",
        "title": "闰八月十日同运使正仲大夫提刑若愚司封运判全玉朝奉游雨花亭",
        "author": "黄履",
        "content": "闰月稍丰暇，清晨适逢休。\n驱车偕群公，始为斯亭游。\n钟山来艮维，大江西北流。\n台成古到今，举目意已周。\n晋有尸黎密，尝栖岗之幽。\n君王怀高风，立剎旌往由。\n法云生梁朝，云气如蟠虬。\n七龄依宝亮，俊发钦徐刘。\n讲经此寺中，天花盈空浮。\n纷纷白雪飞，柳絮未可侔。\n近来有贤宰，亭于冈上头。\n吴侯因名之，潜德光千秋。\n昔人登泰山，芥视十二州。\n余亦叹群雄，一毛争九牛。\n岂知振大林，至有八龙留。\n因末为推本，秘思聊一抽。\n灯明天人师，说法历劫悠。\n欲放眉间光，洗足先双收。\n入无量义处，身心安如丘。\n陀罗与殊沙，普散千亿洲。\n云公于此时，讲已不可俦。\n况当幽岩中，松拂久唱酬。\n所以善哮吼，保志称为优。\n谁言此华来，天地相应求。\n帝释举手间，已入如来眸。\n醉书贻群公，为我商声讴。",
        "dynasty": "宋",
        "collection_info": null
    },
    {
        "uuid": "9d40ec59cc95ab5ac71700001facc72a",
        "title": "次韵和正仲燕保宁览辉游崇胜凤台",
        "author": "黄履",
        "content": "霜晨饮保宁，亭午游崇胜。\n两寺连一岗，相远亦相映。\n登临目所击，今古坐可证。\n重轻叹吴鼎，白黑昭晋乘。\n山空霸气灭，花草埋幽径。\n松孤不易立，修竹无衰盛。\n徘徊凤凰台，默默揆所称。\n虞恩动植被，周道干坤正。\n仪韶与鸣岐，如影随形凭。\n宋文三十年，陈迹俛仰竟。\n因公肆笔题，发我悲秋兴。\n鄙哉草间活，起自青衣侦。\n弱嗣弛严训，元嘉仅澄静。\n凤兮何德衰，来贻后人订。\n微干生巨枝，虽有理亦横。\n非类心必殊，同声始相应。\n迩来王蜀朝，攻杀日靡定。\n而彼四灵物，迭出如为佞。\n因知德未臻，不足称符命。\n已矣勿復陈，杯中醉贤圣。",
        "dynasty": "宋",
        "collection_info": null
    },
    {
        "uuid": "99902df0a0a60e7e9508a0c37a8a0602",
        "title": "次韵酬提举林彦伯见赠",
        "author": "黄履",
        "content": "一篇遗我价十州，累幅溢目如星稠。\n清时名遂事高尚，启期三乐消百忧。\n嗟余与公晚相值，读此始叹真诗流。\n辞严义笃起余兴，白云遶笔窗前游。\n乍如无盐烛青镜，顾视西子知狂羞。\n又如午夜按长剑，恍惚不辨明珠投。\n为公聊叙我来幸，皇华相厚如相酬。\n民淳事简称迂拙，阅月偶谐庭今修。\n因寻遗迹共登览，乘醉赓咏驰如邮。\n王襄宣布岂足颂，愧公直欲昭旗旒。",
        "dynasty": "宋",
        "collection_info": null
    },
    {
        "uuid": "cba6df6849c57d96c3a117349d464ae2",
        "title": "次韵和若愚登宝公塔",
        "author": "黄履",
        "content": "宝塔登题称逸材，云关岫幌半天开。\n独龙下峙钟形峻，灵鹫旁连翼势迴。\n翠琰名传千载远，紫金身应四朝来。\n十虚含吐真空裏，假步移文亦小哉。",
        "dynasty": "宋",
        "collection_info": null
    },
    {
        "uuid": "72388ad47fc190d6a49b34176c3039ed",
        "title": "次韵和全玉九日同游清凉寺过高斋",
        "author": "黄履",
        "content": "秋雁三山度，晨鸡五点号。\n节逢黄菊秀，庵陟白云高。\n共泛忘忧物，聊停好善旌。\n论心如淡水，得句胜连鳌。\n事简曹参市，民熙李耳牢。\n感辰资友露，乘暇集宾蒿。\n岭鬰青牛气，潮翻白鹭涛。\n清时丰远览，故国喜相遭。\n笑整龙山帽，闲追老鹊艘。\n少陵怀北阙，靖节傲东皋。\n傅亮吟登馆，刘伶醉捧糟。\n行藏云出岫，物我海容舠。\n支鹤鸣冲汉，庄鱼静乐濠。\n日斜车转鹿，风劲服添羔。\n爱景重铺席，穷欢更赋毛。\n臂珍牛渚蟹，池溢马台醪。\n霸气卑蜗角，尘机息兔毫。\n断金心内固，挫物笔端豪。\n乌府风云器，皇华柱石曹。\n吾衰亦何幸，拭目叹风骚。",
        "dynasty": "宋",
        "collection_info": null
    },
    {
        "uuid": "3305ee2bc2470d022526ae4c5a617ced",
        "title": "二十七日登长干塔",
        "author": "黄履",
        "content": "龙盘虎踞争岧峣，长干窣堵当中标。\n几年遐想入清梦，秋杪登攀英气飘。\n因思此塔屡成坏，相传起自阿育朝。\n宿缘土麵获今报，八万四千成一朝。\n列在中华十有九，惟兹末后名方昭。\n自从五凤例遭毁，下逮咸和纔可条。\n牛停金像既希有，水泛铜趺如默要。\n太元末年刘慧达，四顾异气山之椒。\n三函中出三舍利，圆正光洁如琼瑶。\n数层宝势仅增立，梁诏方且铺根苗。\n陈亡火烈復堙坠，兴废岂亦随所招。\n伟哉天命集真主，汤霓武旆澄氛妖。\n六幽葵藿向尧日，千仞凤凰仪舜韶。\n太宗继志符节合，章圣游文金石调。\n诗书仁义溢庠序，佛老余教通逍遥。\n祥符庚戌感光瑞，累岁九成凌紫霄。\n迄今八十有二载，香火瞻奉倾齯髫。\n群公偕我蹑危级，放身物外情何超。\n心闲不逐去帆动，量廓那知空界辽。\n奇峰万点逼冬瘦，江水九道来迢迢。\n共欣华旦此缘胜，大千永峙为津桥。\n兴余更就竹閒饮，妙音盈耳成长谣。",
        "dynasty": "宋",
        "collection_info": null
    },
    {
        "uuid": "909f4d8be71787778b04240940e356b6",
        "title": "次韵和正仲游华严此君亭",
        "author": "黄履",
        "content": "邂逅相遇三诗翁，适我愿兮江之东。\n每乘高兴即同赋，矧值修竹华严宫。\n迫穷收弃势相远，交我以淡情何重。\n古来金石论贤达，应求本自声气同。\n清晨登此亭，亭前罗层峰。\n浮云开白日，金影升珠栊。\n高标不逐四时变，翠色可夺千葩红。\n一日无此君，子猷啸咏已不浓。\n清风飒然至，渊明喜动羲人容。\n化龙况是葛陂杖，待凤幸列朝阳桐。\n伶伦裁嶰谷，律吕因雌雄。\n太和尚可致天地，烦想岂特疏心胸。\n下逮汉蔡邕，取椽制笛柯亭中。\n与夫皮为冠兮叶为酒，皆自荆阳之贡东南之美兮，冒霜停雪拂景云而萦惠风。\n吾曹对此但欲适清乐，不学渭川之人兮资千亩以敌万钟。",
        "dynasty": "宋",
        "collection_info": null
    },
    {
        "uuid": "9d35e014edc436450c0cb7b9b0a9ce96",
        "title": "次韵全玉游永庆寺观陈井",
        "author": "黄履",
        "content": "西北有招提，洒然尘垢外。\n兹游久未遑，欣与高轩会。\n邃室俨图画，危亭隠松桧。\n逍遥步荒径，蓊密拂轻盖。\n开冬含余清，幽律惊爽籁。\n行行转城隅，亭午云容晦。\n六朝三百秋，览迹增悲慨。\n金舆成寒灰，簪笏散烟霭。\n龙沈景阳井，栏刻惟存戒。\n更余三品石，默默冷相对。\n我视此邦倾，如鱼自中溃。\n民财尽锱铢，民命轻草芥。\n三阁与十宾，积累成大憝。\n昔人赋黍离，摇摇发行迈。\n偶来牵我思，已涉南荣诫。",
        "dynasty": "宋",
        "collection_info": null
    },
    {
        "uuid": "22fce1c09b44e4f15832b302c75fba9f",
        "title": "十一月十日同谒惠烈庙",
        "author": "黄履",
        "content": "山北迢迢十里余，使华联辔谒神居。\n吴朝崇构飞虫后，梁帝停焚骤雨初。\n松盖交阴垂道路，棠枝孤秀耸庭除。\n太平应祷邦人頼，惠烈新加益显欤。",
        "dynasty": "宋",
        "collection_info": null
    },
    {
        "uuid": "d3dbdda86a79bbafc83e0311d8449649",
        "title": "十六日题紫极宫钟阜轩",
        "author": "黄履",
        "content": "十里龙盘走势来，此轩清对此山开。\n日华先觌东方出，春令长瞻北斗回。\n地压灵鳌为胜境，城迁巧冶作瑶台。\n何年隠几成余志，世味于今已似灰。",
        "dynasty": "宋",
        "collection_info": null
    },
    {
        "uuid": "84fd4df237d90db0c949d705f2cf1eae",
        "title": "正仲移漕二浙用李白留别王嵩韵以送之",
        "author": "黄履",
        "content": "二疏辞汉廷，故里挥黄金。\n谢公扶晋业，不改东山心。\n余亦何为者，时动庄{罒/与}吟。\n七闽三径荒，白髮西汜侵。\n徒欣倦飞翼，获荫游凤林。\n方同埙篪吹，又远金玉音。\n日月正光华，海岳增高深。\n昼锦虽适愿，霖雨斯层岑。\n送公悲且欢，聊拂绿绮琴。",
        "dynasty": "宋",
        "collection_info": null
    },
    {
        "uuid": "d63f6045d0c0d4b04a7b77490de27453",
        "title": "次韵酬郭子功行次新林见寄",
        "author": "黄履",
        "content": "感君故意长，赴我同襟期。\n愧无芳兰美，叨沐清风吹。\n舒文振颓波，岁莫起我思。\n大鹏息六月，饮啄宜天池。\n如何偕鹪鹩，深林安一枝。\n固穷颜如丹，欲老头未丝。\n元凯承华勋，正值休明时。\n脱身事幽讨，徒使余心悲。\n况当雪纷纷，更得新林诗。",
        "dynasty": "宋",
        "collection_info": null
    },
    {
        "uuid": "a7314ab6e3ae0859b0da16db7663dd88",
        "title": "次韵酬子功行次白鹭洲见寄",
        "author": "黄履",
        "content": "已隠南山雾，聊经白鹭洲。\n初闻未得见，怅望登高楼。\n空城凝寒云，目极徒离忧。\n咫尺邈千里，此夕如三秋。\n何当侵星来，樽前得诗流。\n一饮诗百篇，同销万古愁。",
        "dynasty": "宋",
        "collection_info": null
    },
    {
        "uuid": "2b537d9ce025ba82df98773238b8d847",
        "title": "次韵酬子功见赠",
        "author": "黄履",
        "content": "一绪连文璧几重，早年宏丽压机龙。\n心闲自结千岩月，音妙谁听万壑松。\n清入奇怀诗信笔，暗通大道酒盈钟。\n宾筵忽得阳春句，属和翻愁雪意浓。",
        "dynasty": "宋",
        "collection_info": null
    },
    {
        "uuid": "dc8582b702637cff4493865a7a3e9701",
        "title": "次韵酬运判张德父灯夕不赴",
        "author": "黄履",
        "content": "南国星桥铁锁开，朋簪聊醉凤凰台。\n同民所乐尝闻孟，与物为春略似骀。\n龙曜乍增昆岫出，佛华重散朅陀来。\n发篇示我虽温丽，欺魄连墙肯至哉。",
        "dynasty": "宋",
        "collection_info": null
    },
    {
        "uuid": "fd1b9ee96a6188aef1bc07bafe5e5f62",
        "title": "白鹭亭送运判张全翁",
        "author": "黄履",
        "content": "一寸逍遥气自春，等闲语默见天真。\n艰难世事尝来徧，平淡交情久更亲。\n会面只惊蓬鬓改，离亭还折柳条新。\n世间冷暖随通塞，三纪如常有几人。",
        "dynasty": "宋",
        "collection_info": null
    },
    {
        "uuid": "68c90b8f2716ce6064ff312438908b53",
        "title": "戏答提举刘宜翁看山",
        "author": "黄履",
        "content": "处世能无欲，看山岂有难。\n吾心度禅定，山亦不须看。",
        "dynasty": "宋",
        "collection_info": null
    },
    {
        "uuid": "72e979a9637ed9b3aec0b0b4794a20ef",
        "title": "送华阳刘法师",
        "author": "黄履",
        "content": "餐霞积金峰，行年五十六。\n身轻旷世龟，眸莹新生犊。\n偶乘飞鳬来，就我檐下宿。\n倾盖如久要，片言会心曲。\n嗟余亦何有，所慎止能烛。\n乍聆屑霏霏，虚室增兰馥。\n僊经累万卷，学者纷麻粟。\n大车循垣途，几人契华毂。\n赤水遗玄珠，离智不能烛。\n延章洞秋石，应手黄芽熟。\n先生得何深，清名达尧屋。\n优诏辞窐衡，太平高逸躅。\n阴功期三千，余事付神箓。\n腊穷一雨清，归兴蔼幽谷。\n安期枣如瓜，茅君朮比玉。\n临行笑遗余，可返鬓毛绿。\n屈眴文兜绵，团虬色浮粥。\n聊将报齐桃，不俟从季卜。\n白云暂去来，碧岭本无辱。\n预为明月思，可望不可掬。",
        "dynasty": "宋",
        "collection_info": null
    },
    {
        "uuid": "f3847e825046290e43cd52d7fa526731",
        "title": "题紫溪驿",
        "author": "黄履",
        "content": "行尽高山到紫溪，昔年曾此侍亲归。\n而今只见经游地，不见慈颜泪满衣。",
        "dynasty": "宋",
        "collection_info": null
    }
]