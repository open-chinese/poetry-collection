[
    {
        "uuid": "51aa803169dbfda6474a32d1596e6334",
        "title": "题申王画马图",
        "author": "蔡肇",
        "content": "天宝诸王爱名马，千金争致华轩下。\n当时不独玉花骢，飞电流云绝潇洒。\n两方岐薛宁与申，凭陵内廐多清新。\n肉騣汗血尽龙种，紫袍玉带真天人。\n骊山射猎包原隰，御前急诏穿围入。\n扬鞭一蹙破霜蹄，万骑如风不能入。\n雁飞兔走惊絃开，翠华按辔从天回。\n五家锦绣徧山谷，百里舄珥遗尘埃。\n青骡蜀栈西超忽，高准浓蛾散荆棘。\n苜蓿连山鸟自飞，五陵佳气春萧瑟。",
        "dynasty": "宋",
        "collection_info": null
    },
    {
        "uuid": "4e0f133116bd96674e0e8ecd6b71b920",
        "title": "冬日游甘露寺",
        "author": "蔡肇",
        "content": "漕河胶舟水流咽，水关着键行者歇。\n大江伏槎卧长剑，万顷湿银寒不结。\n蓬莱诸仙亦避寒，海门冥冥冻欲坼。\n朔风吹晚雁叫空，蓬巷松杉崖石裂。\n道人丈室最高处，地炉蒲团稳坐热。\n我来乘閒不问道，方床相对无言说。",
        "dynasty": "宋",
        "collection_info": null
    },
    {
        "uuid": "d7381d54d6e606ef84ba110cbe31cfc7",
        "title": "立春日焦山留宿",
        "author": "蔡肇",
        "content": "岁为兹山一再登，渡头飞阁独相凭。\n云生江海交流处，人在松萝最上层。\n残雪既能留野客，春风先与报山僧。\n凭谁邀上东岩宿，更约花时命杖藤。",
        "dynasty": "宋",
        "collection_info": null
    },
    {
        "uuid": "4e5e8da0831935f223322dd0fe4dead6",
        "title": "题画授李伯时",
        "author": "蔡肇",
        "content": "鸿雁归时水拍天，平冈老木尚依然。\n借君余地安渔艇，乞我寒江听雨眠。",
        "dynasty": "宋",
        "collection_info": null
    },
    {
        "uuid": "14ea99b209e4960420403d93c7ae138f",
        "title": "泛舟横塘遇雨",
        "author": "蔡肇",
        "content": "平野风烟入梦思，殷勤作画更题诗。\n扁舟卧听横塘雨，恰遇江南归雁时。",
        "dynasty": "宋",
        "collection_info": null
    },
    {
        "uuid": "92335da4cdebf2f6fcdb4f0354bf8c0a",
        "title": "题李世南画扇",
        "author": "蔡肇",
        "content": "野水潺潺平落涧，秋风瑟瑟细吹林。\n逢人抱瓮知村近，隔坞闻钟觉寺深。",
        "dynasty": "宋",
        "collection_info": null
    },
    {
        "uuid": "78fc1ce625d6ea02058c7bd4d3866c93",
        "title": "过邢惇夫墓下作",
        "author": "蔡肇",
        "content": "人物于今叹渺然，孤坟宿草已生烟。\n日暮行人道傍会，应逢年少与谈玄。",
        "dynasty": "宋",
        "collection_info": null
    },
    {
        "uuid": "db0336c133f75a053fd450e3757972d8",
        "title": "至学省作",
        "author": "蔡肇",
        "content": "平生扰扰復胶胶，学省重来岁又交。\n骑马醉遭官长駡，读书惭被学生嘲。\n何为眷恋米三斗，便可经营宅一茅。\n好买江干千个竹，待看烟雨长春梢。",
        "dynasty": "宋",
        "collection_info": null
    },
    {
        "uuid": "88296fa985e52e188e73fb501c52cebf",
        "title": "送洞元法师归茅山三首  其一",
        "author": "蔡肇",
        "content": "绛节飘飘下紫清，更参隠诀制颓龄。\n若逢方丈庞眉叟，来爱囊中赤甲经。",
        "dynasty": "宋",
        "collection_info": null
    },
    {
        "uuid": "84ef909da511649928a28c76b3fb51ae",
        "title": "送洞元法师归茅山三首  其二",
        "author": "蔡肇",
        "content": "崇宁新阁连云起，天篆浮空宝气飞。\n帝遣羣龙常护守，池潭风雨夜深归。",
        "dynasty": "宋",
        "collection_info": null
    },
    {
        "uuid": "c89d65f44a6c225e4b7a58ca62001bc7",
        "title": "送洞元法师归茅山三首  其三",
        "author": "蔡肇",
        "content": "一庵畴昔共嵚崟，古木垂阴岁月深。\n恐是三生房次律，要随藤杖去重寻。",
        "dynasty": "宋",
        "collection_info": null
    },
    {
        "uuid": "395e463dec4e863cf2e83a5a79ef93d6",
        "title": "题三茅风雨图",
        "author": "蔡肇",
        "content": "笔间云气生毫末，纸上松声听有无。\n收得三茅风雨样，高堂六月是冰壶。",
        "dynasty": "宋",
        "collection_info": null
    },
    {
        "uuid": "073f81cb69ca18d05fb3bd89eef7ebf4",
        "title": "𠙶亭山顶白龙穴",
        "author": "蔡肇",
        "content": "南山冬冬天作鼓，号召诸龙尽行雨。\n惟有秃角最先到，泼墨云中鳞鬣舞。",
        "dynasty": "宋",
        "collection_info": null
    },
    {
        "uuid": "315c6a11abc937db4a03afef35fd941f",
        "title": "和慎思诗呈同院诸公  其一",
        "author": "蔡肇",
        "content": "图书从所好，英俊此焉依。\n奎壁重开照，琳琅尽得归。\n地严宫漏转，门掩吏人稀。\n子有诗三百，西江咀宝玑。",
        "dynasty": "宋",
        "collection_info": null
    },
    {
        "uuid": "efb0dc41adde33233daa0d9cab17e598",
        "title": "和慎思诗呈同院诸公  其二",
        "author": "蔡肇",
        "content": "客去衣裳懒，更长灯烛光。\n随身一书笈，贮腹万雕梁。\n梦旧传青馆，封须拜皁囊。\n羽翰从此正，天步赤霄长。",
        "dynasty": "宋",
        "collection_info": null
    },
    {
        "uuid": "1d0c5b66e3ab24678ac2ffaddc1aa7a7",
        "title": "和慎思诗呈同院诸公  其三",
        "author": "蔡肇",
        "content": "诸彦联翩入，斯文迤逦回。\n滔滔引溟涨，烂烂缭岩隈。\n此地身拘窘，他时心往来。\n倡酬真有味，顾我独非才。",
        "dynasty": "宋",
        "collection_info": null
    },
    {
        "uuid": "064332ffe0b823fb492ebff02e01b225",
        "title": "和慎思秋日同文馆诗  其一",
        "author": "蔡肇",
        "content": "清月看初满，黄花吐未齐。\n小山思隠桂，大谷忆佳梨。\n节物信可美，诗骚懒自题。\n长年谙独宿，听雨闭秋闺。",
        "dynasty": "宋",
        "collection_info": null
    },
    {
        "uuid": "118e0f70e0f0cfc6d927b30a7b09cad1",
        "title": "和慎思秋日同文馆诗  其二",
        "author": "蔡肇",
        "content": "匝合青云幕，纵横白羽场。\n谁矜率尔对，吾念斐然章。\n名淡隃糜榜，衣飘月窟香。\n春风马蹄疾，鞭帽散平康。",
        "dynasty": "宋",
        "collection_info": null
    },
    {
        "uuid": "acbe025fd53130a5a39b5086cee0e075",
        "title": "和慎思秋日同文馆诗  其三",
        "author": "蔡肇",
        "content": "万里夷王子，曾听若木鸡。\n泛舟沧海外，授馆国门西。\n琛币来重译，车书想旧题。\n苍梧弓剑冷，云雨泣芝泥。",
        "dynasty": "宋",
        "collection_info": null
    },
    {
        "uuid": "b2f4e7411e5d99a0afbe5ec0f2a687c3",
        "title": "和慎思秋日同文馆诗  其四",
        "author": "蔡肇",
        "content": "阒寂同文馆，秋英绽欲齐。\n禅庖分白乳，仙果破青梨。\n琴理将忘曲，诗探未赋题。\n清懽在文史，谁復梦重闺。",
        "dynasty": "宋",
        "collection_info": null
    },
    {
        "uuid": "55cbf2d04fdab4a4bb4f6c74ffad0a99",
        "title": "和慎思秋日同文馆诗  其五",
        "author": "蔡肇",
        "content": "明时勤选擢，间设誉髦场。\n该学添三传，微能及九章。\n静无桃叶唱，清有菊花香。\n解我幽忧病，惟应頼杜康。",
        "dynasty": "宋",
        "collection_info": null
    },
    {
        "uuid": "35be32df29f5fd3a02130f3db95ba6df",
        "title": "和慎思秋日同文馆诗  其六",
        "author": "蔡肇",
        "content": "鹄卵因时化，如何赴越鸡。\n逸羣来冀北，屏气入淮西。\n盛事兼三物，浮辞斥百题。\n慎须精藻鉴，宠辱异云泥。",
        "dynasty": "宋",
        "collection_info": null
    },
    {
        "uuid": "4f46520639186c45d327033db30b5dda",
        "title": "和慎思未试即事杂书率用秋日同文馆为首句  其一",
        "author": "蔡肇",
        "content": "翳翳云生树，翻翻风动闱。\n高秋忽如此，吾党苦思归。\n极目愁关塞，侵寒寄褚衣。\n少狂真喜事，回首壮心违。",
        "dynasty": "宋",
        "collection_info": null
    },
    {
        "uuid": "0b1b0e47a6c8455cff32cb3c883cca71",
        "title": "和慎思未试即事杂书率用秋日同文馆为首句  其二",
        "author": "蔡肇",
        "content": "物色清秋逼，官曹静夜长。\n华星披夕霭，皎露洗空凉。\n律细诗难继，禅心梦易忘。\n依稀贪佛日，香火宿诸方。",
        "dynasty": "宋",
        "collection_info": null
    },
    {
        "uuid": "a233c995fd880a7274f87bb3b2e89e0e",
        "title": "和慎思未试即事杂书率用秋日同文馆为首句  其三",
        "author": "蔡肇",
        "content": "取士渔盐出，传经户牖开。\n惊涛帘外起，骤雨笔端来。\n人竞悬金鉴，书方贵玉杯。\n太平元有象，勿遣赋良媒。",
        "dynasty": "宋",
        "collection_info": null
    },
    {
        "uuid": "cffdd63754d351168997b5d1d8d42f78",
        "title": "再和慎思俯和少年真善事之句",
        "author": "蔡肇",
        "content": "百万防秋去，军容凛将闱。\n请排云鸟出，尽猎犬羊归。\n老息阴符读，慵便直裰衣。\n邓侯多衮兴，时命不予违。",
        "dynasty": "宋",
        "collection_info": null
    },
    {
        "uuid": "3ded200963b1be5f705afcfd90b0b486",
        "title": "和慎思诗呈同院后至诸公",
        "author": "蔡肇",
        "content": "文书汗牛马，栋宇切昭回。\n剸玉君曾试，吹竽我亦来。\n鉴精真有頼，诗妙不容陪。\n只忆归山去，霜畦斸芋魁。",
        "dynasty": "宋",
        "collection_info": null
    },
    {
        "uuid": "f1744d69ad2e625e98378f20adf3f5cd",
        "title": "和慎思初入试院",
        "author": "蔡肇",
        "content": "午门钥入断人行，禁漏稀微出迩英。\n齐拜勅书期老仗，并驱驺御出西城。\n諠譁灯火看如梦，关锁官曹祇寄声。\n聊付能诗破羁旅，诗成冉冉又还生。",
        "dynasty": "宋",
        "collection_info": null
    },
    {
        "uuid": "3a3b944a54461e164eabb4f683efbbe5",
        "title": "和慎思重九考罢试卷书呈同院诸公",
        "author": "蔡肇",
        "content": "清秋官舍酒瓶空，满袖黄花情所钟。\n忽得数篇吟可老，绝知开口笑难逢。\n浮舟有底不归去，戏马犹能限莫从。\n江上鲈鱼三尺许，西风欹枕梦魂浓。",
        "dynasty": "宋",
        "collection_info": null
    },
    {
        "uuid": "77ed9396acef1f205125fda38eb235da",
        "title": "次韵慎思贻无咎文潜诵诗",
        "author": "蔡肇",
        "content": "卧听高斋落叶风，清诗交咏想晨钟。\n故人厚意论千载，正始遗音仅一逢。\n胶漆初期在俄顷，云龙莫恨不相从。\n芸房深锁秋香冷，鬰鬰葱葱佳气浓。",
        "dynasty": "宋",
        "collection_info": null
    },
    {
        "uuid": "2d5501493bc73e81fc5984751f144c58",
        "title": "和慎思同舍问及故山景物用钟字韵诗以答",
        "author": "蔡肇",
        "content": "白鹿真人欻御风，青杉手种大如钟。\n还丹未化神应护，道骨相期子合逢。\n万里且看腾踏去，一樽聊喜笑言从。\n攒峰列壑休南望，晓榻秋阴分外浓。",
        "dynasty": "宋",
        "collection_info": null
    },
    {
        "uuid": "51acd5c52163b6d9c9fc6a521b0b15bf",
        "title": "和慎思漫兴成章屡蒙子方宠和更辱赠句辄用奉酬",
        "author": "蔡肇",
        "content": "曹公长剑一杯酒，邓子孤云万里心。\n神骏莫辞观马厩，深沉久合寄书林。\n礼闱联事几三月，词客悲秋共一音。\n独有何郎诗思苦，空阶点滴伴清吟。",
        "dynasty": "宋",
        "collection_info": null
    },
    {
        "uuid": "c456dba378de01d4ae8748d1a7849cda",
        "title": "慎思说家山之胜用其语得诗",
        "author": "蔡肇",
        "content": "江清石磊磊，野旷竹修修。\n此地有茅屋，我行寻白鸥。\n分留须物色，来往更风流。\n相对黄尘梦，诗成拥鼻讴。",
        "dynasty": "宋",
        "collection_info": null
    },
    {
        "uuid": "3b45118be9d9ae8ceb0d78bb861d526d",
        "title": "和慎思寄次张弟",
        "author": "蔡肇",
        "content": "南山千亩龙蛇窟，半夜春雷起屈盘。\n欲钓六鳌沧海去，为留春笋作长竿。",
        "dynasty": "宋",
        "collection_info": null
    },
    {
        "uuid": "6f2a5e9870aeca29edaaaa244b952713",
        "title": "和无咎奉答文潜戏赠",
        "author": "蔡肇",
        "content": "邓子词锋鲁孟劳，刜钟剸玉尽铅刀。\n风流陶谢枝梧困，击节期君仆命骚。",
        "dynasty": "宋",
        "collection_info": null
    },
    {
        "uuid": "22d8489ea80135f078cd3e40e0706095",
        "title": "小诗戏无咎",
        "author": "蔡肇",
        "content": "吴山楚水未忘怀，暮雨朝云恨已乖。\n纵免摩伽能毁戒，未妨泽室会千斋。",
        "dynasty": "宋",
        "collection_info": null
    },
    {
        "uuid": "19832dad270b848485fd2e7845662fa9",
        "title": "和慎思与文潜无咎对榻夜话达旦",
        "author": "蔡肇",
        "content": "穷秋天气少晴明，雨叶风窗夜夜声。\n应为幽人听未足，不教骢马出重城。",
        "dynasty": "宋",
        "collection_info": null
    },
    {
        "uuid": "8a25a3013c1f78b39b6268359c2187ca",
        "title": "和文潜初伏大雨戏呈无咎",
        "author": "蔡肇",
        "content": "城中鼎食排翠釜，羊胛驼峰贱如土。\n青衫学士家故贫，斗米束薪炊湿雨。\n纵横图史照屋壁，呫嗫诗骚从稚乳。\n省中无事骑马归，雨声一洗茅檐苦。\n急呼南巷同舍郎，听我临风有凉语。\n且贪青简事文章，未有黄金买歌舞。\n往来诗卷牛腰许，太羹玄酒并在户。\n吾诗老涩邀使前，政坐可口收艰俎。",
        "dynasty": "宋",
        "collection_info": null
    },
    {
        "uuid": "3281e39a0f349375e29ea017a2858238",
        "title": "次韵上文潜丈",
        "author": "蔡肇",
        "content": "张侯胸中包覆釜，百里奔流无寸土。\n玄蛟白鼍有时作，一洗干坤三日雨。\n诗雄变怪有如此，震动犹能止啼乳。\n已倾太白酒船空，更压少陵饭山苦。\n昨朝东门同拜勅，玉齿犹残道中语。\n闭门十日无一事，坐对空庭秋叶舞。\n何时御史出霜台，便假前驺辞棘户。\n城南邀我倒余尊，紫栗黄橙已登俎。",
        "dynasty": "宋",
        "collection_info": null
    },
    {
        "uuid": "7f8f9844caeea062f73bc3da13dd0867",
        "title": "再答文潜",
        "author": "蔡肇",
        "content": "羌兵昔出皋兰路，欲铲新城无聚土。\n烟烽照夜气如霞，铁马连羣歕成雨。\n东西两关同日破，股掌婴儿绝哺乳。\n鼓声十日拔帐归，至今犹说防城苦。\n当时诸将无奇策，不敢弯弓向胡语。\n橐驼西来金帛去，孽狐小鼠犹跳舞。\n王师八月尽防秋，惴惴军兴恐编户。\n腐儒不用辄忧边，庙堂有人制尊俎。",
        "dynasty": "宋",
        "collection_info": null
    },
    {
        "uuid": "d4be955fce7bf40ac8377f9ab4aa7339",
        "title": "用俎字韵呈樗年",
        "author": "蔡肇",
        "content": "堕竈一言能破釜，魔界扫空成佛土。\n钟山道场天所开，万壑千岩没华雨。\n白衣居士演真谛，江汉滔滔流去乳。\n自从玉髻飞上天，妙缘谁救诸有苦。\n我昔南行入定林，水鸟松风能妙语。\n六时天乐綵云飞，百丈寒江翠绡舞。\n此地知君曾着力，雷作弹指开蛰户。\n空山蕙帐盍思归，秋末晚菘行可俎。",
        "dynasty": "宋",
        "collection_info": null
    },
    {
        "uuid": "9c4e6a14a1029e196a66ed6e9e106647",
        "title": "上呈子方乡丈",
        "author": "蔡肇",
        "content": "西方残敌鱼游釜，往岁天兵收境土。\n军行旱海口生烟，沙井无泉天不雨。\n将军意气吞八荒，欲入凉州倾马乳。\n坚城不下河未冰，幕中稍觉从军苦。\n曹侯献计取东关，帐下选锋同此语。\n归来塞色侵鬓毛，联翩始阅交衢舞。\n不学行间妄校尉，尽斩孙歆封万户。\n人生富贵有危机，彘肩不愿加雕俎。",
        "dynasty": "宋",
        "collection_info": null
    },
    {
        "uuid": "9dbcdff4af4b0eced87e16a4c16abb2b",
        "title": "和文潜欲知归期近",
        "author": "蔡肇",
        "content": "欲知归期近，朱墨復在手。\n出门岂无时，官事少邂逅。\n张公晚定交，千仞仰森秀。\n华堂耿青灯，夜半狮子吼。\n真龙服内闲，爽气凛羣厩。\n新诗陈五鼎，斟酌皆可口。\n光华委行色，于我亦何有。\n缄藏不知报，刻画无盐丑。",
        "dynasty": "宋",
        "collection_info": null
    },
    {
        "uuid": "08eeaab4bee6ff054f943ef0987b152f",
        "title": "敬用无咎学士年兄长韵上呈子方太仆",
        "author": "蔡肇",
        "content": "两河郡县沦西方，西人思汉今未忘。\n果园芜没白草芳，旃裘戏马谁家郎。\n车箱峡口涧谷长，旄头倒挂回穹苍。\n王师西出讨獝狂，六花簇垒来堂堂。\n前锋锐头臂两枪，伏姦谨索收生羌。\n天声隠辚摇姑臧，奇兵缭背断馈粮。\n决河有声如坏冈，城头击钟声殷床。\n万甲几欲漂无旁，虽有伉健谁腾骧。\n一夫不敢陵彼隍，马首欲东促归装。\n缄胸有策鬚眉扬，归来恍恍若有亡。\n劬劳累日何由偿，战鞍挂屋寻书囊。\n目随飞鸿思帝乡，彭城老将官横行。\n幕中市骏收骕骦，射堂两部奏清商。\n应弦破镝如蜂房，谈笑斥土羁名王。\n画图遣奏朝明光，诏书留典真乘黄。\n锦鞯玉勒春风香，平池老柳高云凉。\n神骏在目豪吟觞，跨下蹀躞惊鳬翔。\n皇居九衢天中央，我时项背聊相望。\n西城九月天陨霜，夜谈关塞评文章。\n微言窃比惠与庄，和诗脱笔觉我忙。\n祝君韬养寿且祥，功名有来成堵墙。\n勿忧寒暑败肉浆，韔弓箙矢用则张。",
        "dynasty": "宋",
        "collection_info": null
    },
    {
        "uuid": "82ae3800e4c78c471cc5a850829f6ff9",
        "title": "次韵上呈樗年主簿乡兄",
        "author": "蔡肇",
        "content": "君家晋陵我朱方，君家易知復难忘。\n十年不见兰畹芳，青衫翩翩黄白郎。\n我游东南岁月长，江流汹涌山鬰苍。\n烛龙东来尾鬣狂，乌爪真人坐高堂。\n山中旛剎森戈枪，道场法嗣通衡羌。\n大道甚夷车御臧，独不进步谁资粮。\n脱身簿领行涧冈，青崖结茅云绕床。\n飘飖西堕梁宋旁，至今梦想犹高骧。\n矧復约子西城隍，瓦炉梵夹随行装。\n形骸土木神远扬，少狂豪气今则亡。\n剧谈软语志颇偿，模写物象挥锦囊。\n樽前坐我烟霭乡，怜君駮踠未着行。\n侧身六合悲骕骦，即今文学可卜商。\n赤刀大训在西房，诏书兴贤利宾王。\n重闱共此烛灯光，肥羊细肋蟹着黄。\n茭蒲生白晚菘香，落月动影帘帷凉。\n夜如何其未卷觞，座间诗阵鹅鹳翔。\n卧旗蓄锐岂遽央，我坚孤垒何敢望。\n降旛欲挂月似霜，独君一扫可得章。\n滔滔笔力抵卞庄，两虎未捽终不忙。\n蜘蛛拂面归有祥，便看大榜挂北墙。\n南城西寺载殽浆，背城借一犹能张。",
        "dynasty": "宋",
        "collection_info": null
    },
    {
        "uuid": "d5dae23b190ffa36864633b32a926109",
        "title": "家弟别试预荐时蒙慎思学士赠诗致庆感荷不已次韵酬谢",
        "author": "蔡肇",
        "content": "我家书册代耕农，尚祝瓯窭亩一钟。\n再筑金台端不昧，高悬水镜亦难逢。\n亲闱动喜欣欣色，士论推公趯趯从。\n好在黄花归荐寿，秋堂欢笑变春浓。",
        "dynasty": "宋",
        "collection_info": null
    },
    {
        "uuid": "c4436285f263029c553a49283771da61",
        "title": "题朱之纯谷阳园",
        "author": "蔡肇",
        "content": "陆机异时宅，故物无復迹。\n悠悠谷水阳，野水凄余碧。\n我观豪士赋，文字岂不白。\n一为功名误，末路真可惜。\n至今风雨夜，哀鹤鸣不息。\n千秋得吾人，浄眼照阡陌。\n结茅风烟际，一悟世网窄。\n古今一丘貉，贵贱百年客。\n闭门橙橘香，隠几冰冻释。\n我惭升斗禄，矫首望八极。\n人生劳佚间，此殆天所檄。\n鹏翔赤霄动，鲸喷碧海坼。\n为尔具扁舟，送此齿髮迫。",
        "dynasty": "宋",
        "collection_info": null
    },
    {
        "uuid": "b51bca1aad1f99ccd47b54c7ba745785",
        "title": "书静胜院壁留别父老",
        "author": "蔡肇",
        "content": "青山云半遮，惨淡有离色。\n溪水亦潺湲，呜咽当枕侧。\n男儿四方志，百年一行役。\n山水亦奚悲，我自本无得。\n父老挽我车，洒泪半悽恻。\n使君虽自力，惭无理人术。\n举手谢父老，意厚难报塞。",
        "dynasty": "宋",
        "collection_info": null
    },
    {
        "uuid": "1cf01ad02c92503366816a83bec40bda",
        "title": "从孙元忠乞猫",
        "author": "蔡肇",
        "content": "厨廪空虚鼠亦饥，终宵咬啮近秋帷。\n腐儒生计惟黄卷，乞取衔蝉与护持。",
        "dynasty": "宋",
        "collection_info": null
    },
    {
        "uuid": "9083e9d3269f2aa26ab4d61a1117d61c",
        "title": "赠王子飞之高丽",
        "author": "蔡肇",
        "content": "闻君秉笔赋鸡林，海怪山奇人购寻。\n莫纪大宛多善马，却令天子便甘心。",
        "dynasty": "宋",
        "collection_info": null
    },
    {
        "uuid": "9ef7f40d2ec28020a5f7757ff4af4f50",
        "title": "题李伯时照夜白马图",
        "author": "蔡肇",
        "content": "天上房星不下来，连山刍粟饱驽骀。\n龙姿逸驾飞腾尽，頼尔毫端力挽回。",
        "dynasty": "宋",
        "collection_info": null
    },
    {
        "uuid": "b5ffd375bc4b9fe8c589f8c1839decb8",
        "title": "除夜宿垂虹亭",
        "author": "蔡肇",
        "content": "东南胜概未忘情，老去扁舟復此行。\n小邑岁除无市井，下田水落见农耕。\n雪消西岭层棱出，春到重湖鳞甲生。\n桥下霜蛟贪睡美，为槌千鼓作雷声。",
        "dynasty": "宋",
        "collection_info": null
    },
    {
        "uuid": "4f90a2f0b52611f2d3f6eeae56b319f6",
        "title": "送蔡骃守天台",
        "author": "蔡肇",
        "content": "天台四万八千丈，玉京五城十二楼。\n欲乘西风跨独鹤，直渡南斗骑牵牛。\n麻姑长爪快搔背，巢父投竿应掉头。\n广文物色分留在，二妙龙诗肯罢休。",
        "dynasty": "宋",
        "collection_info": null
    },
    {
        "uuid": "4f53f58479f4d21ae6f733a2d4fdeea9",
        "title": "江州",
        "author": "蔡肇",
        "content": "浔阳江上陶彭泽，五株杨柳青山宅。\n元和之中白司马，送客江头明月下。\n当时尽作庐山客，林下题诗石上眠。",
        "dynasty": "宋",
        "collection_info": null
    },
    {
        "uuid": "9f9a908b7f03b90567fd1c9300bdad7c",
        "title": "杭州次周大夫韵  其一",
        "author": "蔡肇",
        "content": "使君诗句益超然，文阵收工是昔年。\n本是东南遗爱守，聊从岩谷甚臞仙。\n莫嫌供给难留客，只为湖山已自贤。\n好请东封西狩颂，老来词格似甘泉。",
        "dynasty": "宋",
        "collection_info": null
    },
    {
        "uuid": "047f3ed7cd98661ae99ddf3cdf285262",
        "title": "杭州次周大夫韵  其二",
        "author": "蔡肇",
        "content": "湖边莲叶已田田，闻道花开胜去年。\n君不御兮应有恨，风其吹汝未应仙。\n韵词合继菑公作，郡守谁如白傅贤。\n却使诗翁閒着笔，滔滔长句涌言泉。",
        "dynasty": "宋",
        "collection_info": null
    },
    {
        "uuid": "e581d0b62b43911b9dac547fb92dab77",
        "title": "杭州次周大夫韵  其三",
        "author": "蔡肇",
        "content": "只占西湖不占田，六莲重到欲忘年。\n惭无佳句追和靖，聊取幽芳荐水仙。\n对面文章能发兴，脱身朝市已称贤。\n江边五月梅天雨，拟附齐舲过冷泉。",
        "dynasty": "宋",
        "collection_info": null
    },
    {
        "uuid": "5d584039f01f07fbcd31e19b316577f8",
        "title": "送钱齐玥倅苏州二首  其一",
        "author": "蔡肇",
        "content": "一尉东南屈指中，雍容车骑旧儿童。\n郎君扇枕家中晚，侍史焚香省户空。\n十里浮梁晴卧蝀，一江春水浄磨铜。\n三年官满东吴去，为具扁舟破浪风。",
        "dynasty": "宋",
        "collection_info": null
    },
    {
        "uuid": "e4126e155ef60dbea5e875261b255d26",
        "title": "送钱齐玥倅苏州二首  其二",
        "author": "蔡肇",
        "content": "洞庭飞雨打湘弦，燕寝凝香思渺然。\n四者难并知我老，七言俱赋为君妍。\n杂花遶径迎篮轝，春鸟喧洲起画船。\n闻道山公方启事，重看一鹗在秋天。",
        "dynasty": "宋",
        "collection_info": null
    },
    {
        "uuid": "eac5ad293fdb5310e8cdb43952dceacb",
        "title": "吾庵",
        "author": "蔡肇",
        "content": "怜吾居处似东屯，草棘荒凉郭裏村。\n明月有情先入户，青山无事独当门。\n未能种秫五十亩，且为栽桃二百根。\n不学灵云觅知解，花时相唤倒余尊。",
        "dynasty": "宋",
        "collection_info": null
    },
    {
        "uuid": "cb8941636073be470bf3cd14a072b89c",
        "title": "寄题君山亭送吕天衢秀才",
        "author": "蔡肇",
        "content": "百川赴下流，江海互吞吐。\n回澜薄空日，老岸不立土。\n坡陀出巨石，鳌背启窗户。\n我来俯凝碧，万顷过微雨。\n南沙八十里，草木尽可数。\n风声玄冥开，松影翠蛟舞。\n昏昏鱼龙气，暝色失洲渚。\n林间古兰若，梵放杂鸣橹。\n不能挂长帆，破浪极幽睹。\n至今清夜梦，窈窕越修阻。\n喜君自兹来，浩浩见眉宇。\n馆置古城东，淡饭忘羁旅。\n连城虽自珍，历块谁为许。\n束书问东舟，了不挂一语。\n脱身少年场，清座参佛祖。\n冰颜未生髭，老气欲冠古。\n所得岂虚名，自是慰诸吕。\n南天正炎溽，归思亟飞羽。\n江鱼已钓肥，江酒尚酤煮。\n访子昔游地，耿耿月沉浦。\n席龙望东南，浮云渺吴楚。",
        "dynasty": "宋",
        "collection_info": null
    },
    {
        "uuid": "c17f411382e2375d6e9e6ce4f67bd08f",
        "title": "江浒按舟师",
        "author": "蔡肇",
        "content": "江头新晴好天气，江上儿郎棹船戏。\n掉船往来西復东，画桡掠水如飞鸿。\n清晨太尉自领客，荡漾幕帟翻春风。\n欲标不但与民乐，约束部曲藏军容。\n只今浔阳贼围绕，天子耀兵未诛讨。\n渠侬幸自惯水战，驾水楼船救江表。\n朝廷逡巡领诏书，太尉不日归西枢。\n试问兵钤元节制，藉留岁月还何如。",
        "dynasty": "宋",
        "collection_info": null
    },
    {
        "uuid": "f45789afcdd3ffc5963339f4bd0e1148",
        "title": "游善权洞  其一",
        "author": "蔡肇",
        "content": "阴风漠漠护崔嵬，激涧修篁翠壑开。\n何处人天尽回向，于今龙象亦堪哀。\n常星晓挂层台冷，陨石宵飞夏屋摧。\n岩尸彭铿聊戏击，山中日月有奔雷。",
        "dynasty": "宋",
        "collection_info": null
    },
    {
        "uuid": "ad076f9fe3294265d82fab4f40c41426",
        "title": "游善权洞  其二",
        "author": "蔡肇",
        "content": "相鲜金碧照崔嵬，殿阁园林迤逦开。\n留恋白云禅客少，寂寥青嶂晓猿哀。\n山川胜处天然巧，景象穷时石也摧。\n靖节远公如可作，不应莲社愧刘雷。",
        "dynasty": "宋",
        "collection_info": null
    },
    {
        "uuid": "394881fdfc45cd3cdb45c5b08eb313d5",
        "title": "题天申宫",
        "author": "蔡肇",
        "content": "胜迹传来不记年，昔闻曾驻汉神仙。\n赤乌方喜灵坛建，白马俄惊梵宇迁。\n观额自唐因记定，宫碑至宋有眠镌。\n江南福地虽云众，第一无过此洞天。",
        "dynasty": "宋",
        "collection_info": null
    },
    {
        "uuid": "c24ae75241611f5e6beeb9ada1ce5953",
        "title": "张公洞  其一",
        "author": "蔡肇",
        "content": "髯仙御气已超昇，岩洞千秋冷不扃。\n若许残铅除白髮，敢辞长镵斸青冥。\n坛场岁为民祈福，蒿艾时因鬼乞灵。\n他日重来寻石髓，绛云深坐读黄庭。",
        "dynasty": "宋",
        "collection_info": null
    },
    {
        "uuid": "4eeada1a7772f82718e4c5d01a6d40b0",
        "title": "张公洞  其二",
        "author": "蔡肇",
        "content": "髯仙御气款雷扉，洞户千秋敞翠微。\n寓马至今来秘祝，刍灵聊復借余威。\n石房故剑龙随势，空竈残丹鼠辄飞。\n欲炼刀圭留齿髮，山头白鹤几时归。",
        "dynasty": "宋",
        "collection_info": null
    },
    {
        "uuid": "9fb34ba54d881070ef56313b27c1eb36",
        "title": "次韵王彦昭昆仲题京口新居",
        "author": "蔡肇",
        "content": "我昔京口居，屡为南山游。\n古寺满修竹，平田漫清流。\n四升崇邱望，培塿见五州。\n人生如艺田，要待岁晚收。\n内惧寡道力，眇然念前修。\n六合不为狭，五亩亦为谋。\n何妨傍城邑，心远地自悠。\n漕水应潮涨，堂下可遭周。\n叶落固有余，柿栗不外求。\n生理如此足，岂谢岩谷幽。\n奈何不勇决，一毫辄绊留。\n余性本拙戆，涉世易悔尤。\n微官如涕唾，容易思罢休。\n三龙亦驰骋，诗好意则不。",
        "dynasty": "宋",
        "collection_info": null
    },
    {
        "uuid": "f8d1b9967dc9396d328b56bf4418011b",
        "title": "寒江捕鱼图",
        "author": "蔡肇",
        "content": "海门山头初日晴，西津渡口寒潮生。\n沙痕暗长岛屿没，但见渔舟纵復横。\n江烟漠漠飞鸥鹭，着底寒鱼冷难捕。\n霜中渔父扣舷歌，明月芦花不知处。",
        "dynasty": "宋",
        "collection_info": null
    },
    {
        "uuid": "4847a3768b0a759ad6696e5f33e25ef0",
        "title": "石排山渡行",
        "author": "蔡肇",
        "content": "中泠之西古石排，狂波悍浪何能摧。\n颠崖骨立不受土，草木坚瘦知谁栽。\n长蛇怒结花磥磈，苍隼饥啸寒毰毸。\n舟师雨汗渡洑水，捩舵失手遭旋雷。\n我行十月潮如落，百仞屹立青琼瑰。\n天吴白鲸隠映没，贝阙珠宫空洞开。\n沉沉窟宅閟奇鬼，赤衣驾马胡为哉。\n羣珠可毁不可照，扶桑羡门归去来。",
        "dynasty": "宋",
        "collection_info": null
    },
    {
        "uuid": "0a93263de9d9050d340f444ac38a4ac1",
        "title": "得奇石于岘山",
        "author": "蔡肇",
        "content": "州城西南五里间，如渡巩洛趋秦川。\n土囊行尽跨山脊，云涛万顷江掀天。\n江南六月黄埃起，岭上行人多暍死。\n车声踯躅正烦冤，石缝甘寒冽清泚。\n兹山蟠伏信有灵，穷幽访远恨未能。\n山农告异指南麓，夜有虹气如长绳。\n朝携长镵剃草棘，应手铿然逢鉅石。\n深藏疑有仙鬼护，完好不受沙土蚀。\n十夫募工挽使前，举身汹汹争相传。\n置园辉泽被草木，隅坐咫尺生云烟。\n自笑年来有师癖，摩挲剔濯穷朝夕。\n嵌形空洞出包藏，玉质青温相灵璧。\n沙痕洗尽圭角光，卷崖透壑通中旁。\n缕分浅黛泫微雨，翠剥苍藓晞朝旸。\n我昔扁舟临古汴，千金价市搜寻徧。\n兰皋西鏁靳家园，方丈瀛洲眼中见。\n君不闻米家砚山入禁中，蕞尔卷石谁为容。\n乃知此亦有显晦，万事默默由天公。",
        "dynasty": "宋",
        "collection_info": null
    },
    {
        "uuid": "6ea240570f696405ede83e1485375a92",
        "title": "和翟忠惠游焦山",
        "author": "蔡肇",
        "content": "吾闻海中之山名黛舆，八纮九野水所输。\n沙痕蕝石记千古，尧水滔天才一濡。\n西潴七泽并淮湖，南倾百粤包荆舒。\n孤根不畏波浪没，正气自有神明扶。\n火轮纔升水鹤唳，地籁所作江㹠嘘。\n佳气鬰鬰崖不枯，华堂五丈安方裾。\n鱼山清梵吼螺呗，水师绝叫诃龟鱼。\n山灵护法踊车象，石叟衄敌峻隈隅。\n可怜蛮触战左右，始信妇姑勃空虚。\n大千共此华藏海，比邱无一鍼锋居。\n君诗文采炳于菟，我行稽留类贾胡。\n何时妙语对竹榻，清夜柏子燃铜炉。\n卓锥之地虽亦无，安用更求无价珠。",
        "dynasty": "宋",
        "collection_info": null
    },
    {
        "uuid": "43cc52c950af477e9c074ba1ef0346bd",
        "title": "烟江迭障图",
        "author": "蔡肇",
        "content": "瓜州东望西津山，山平水阔生寒烟。\n海门日出江雾破，沿江山色寒苍然。\n五州京岘穹隆隠辚尚不见，况乃鹿跑马迹点滴之微泉。\n中泠之南古浮玉，钟鼓下震蛟龙川。\n楼台明灭彩翠合，海市仙山当目前。\n兴来赤脚踏鰲背，挥弄白日摩青天。\n原松芊芊雪欲尽，野气鬰鬰春逾妍。\n三更潮生月西落，寒金万斛流琼田。\n江山佳处心自省，画图忽见犹当年。\n有如远作美人别，耿耿独记长眉娟。\n双瓶买鱼晚渡立，孤篷听雨春滩眠。\n翰林东坡知此乐，至今舟上渔子谈苏仙。\n玉堂椽蜡照清夜，苇间幽梦来延缘。\n山川信羡归未得，送行看尽且作公子思归篇。",
        "dynasty": "宋",
        "collection_info": null
    },
    {
        "uuid": "fceb78dc2744d38bb4b7bf809370be1b",
        "title": "望海楼",
        "author": "蔡肇",
        "content": "城晓通霜白，楼晴映雾残。\n玉螭取喷薄，铁凤舞高寒。\n议敢分丹鼍，时能御马鞍。\n腐儒江海意，菱芡得加餐。",
        "dynasty": "宋",
        "collection_info": null
    },
    {
        "uuid": "8112209478ae366b77aa5f4e0b5ee7bc",
        "title": "甘露寺遭火",
        "author": "蔡肇",
        "content": "聚墨魔宫殿，毗岚色界天。\n劫灰迷狠石，铅水泫铜仙。\n扁榜无佳句，华榱有胜缘。\n大江春正碧，白昼岛夷船。",
        "dynasty": "宋",
        "collection_info": null
    },
    {
        "uuid": "aadee24ede796549ada9c8c61f514785",
        "title": "登焦山二首  其一",
        "author": "蔡肇",
        "content": "野旷天平入，潮生海倒流。\n帆余闽峤色，雁带玉关秋。\n斋近乌鸢集，渔残网罟收。\n虽云是吾土，兹日始能游。",
        "dynasty": "宋",
        "collection_info": null
    },
    {
        "uuid": "f142f8a43c75200d0603b4837f4ae1eb",
        "title": "登焦山二首  其二",
        "author": "蔡肇",
        "content": "早鞍沾宿霭，夕楫漾晴晖。\n岁稔登新谷，山寒御夹衣。\n幽威广殿角，高遁故庵扉。\n稍悔鱼竿手，频年事鞅鞿。",
        "dynasty": "宋",
        "collection_info": null
    },
    {
        "uuid": "fb50799b1fdcd3194884b09f94675466",
        "title": "京口即事和周开祖韵",
        "author": "蔡肇",
        "content": "模写山川画不如，送来我得卷还舒。\n废兴此郡多遗事，搜索因君得尽书。\n劫坏丹青无晋旧，地穷冈堑是秦余。\n试参故楮来真赏，定有能知近代欤。",
        "dynasty": "宋",
        "collection_info": null
    },
    {
        "uuid": "046cf3aa75f081bbc0498c1e277bad93",
        "title": "送朱行中守润",
        "author": "蔡肇",
        "content": "东南闻诏想风流，竹马津亭待去舟。\n夹案曾为新右史，分符仍是古诸侯。\n大江注海吞三岛，高阁临城览五州。\n笔力自能迴造化，鹤林神女谩来游。",
        "dynasty": "宋",
        "collection_info": null
    },
    {
        "uuid": "4e06772c62e115e190cef1baab095243",
        "title": "寄京口新居",
        "author": "蔡肇",
        "content": "橘圃青黄星照屋，竹林修竦槊搀云。\n千头固不羡汝食，一日可能无此君。\n为结茅斋依法露，欲携藤簟洗余醺。\n要来静处回光座，阅世真如过目蚊。",
        "dynasty": "宋",
        "collection_info": null
    },
    {
        "uuid": "d99cea18294946d41ef7bd78b2d25bd1",
        "title": "彭君宜江上新开轩",
        "author": "蔡肇",
        "content": "老至登临兴未穷，扁舟几欲拭秋风。\n能开胜地留连我，只在高人指顾中。\n暮霭先昏瓜步港，寒潮犹打蒜山宫。\n请君剩汲中泠水，客至何妨酒屡空。",
        "dynasty": "宋",
        "collection_info": null
    },
    {
        "uuid": "eb88f2b7d74068f6aaf360d1d917a17b",
        "title": "登多景楼",
        "author": "蔡肇",
        "content": "卧病江边一钓舟，江光晚色浄淹留。\n山蟠京岘城随仄，水合中泠海共浮。\n席有笙箫吹井陌，斋余钟梵到林邱。\n道人说合龙天出，未暇燃犀照九幽。",
        "dynasty": "宋",
        "collection_info": null
    },
    {
        "uuid": "7f813c7f6d6aa390b07b8251392aa374",
        "title": "游浮玉三首  其一",
        "author": "蔡肇",
        "content": "百川日夜赴清浔，此地朝宗见本心。\n苍鹘养雏归绝壁，老蛟伏卵护寒金。\n江昏潭火何从起，岁旱豪牛或可沉。\n谁把孤根掷天外，免令游客费闲吟。",
        "dynasty": "宋",
        "collection_info": null
    },
    {
        "uuid": "6294930ceb450607326c0b800fe6c276",
        "title": "游浮玉三首  其二",
        "author": "蔡肇",
        "content": "中𤃩南畔大丛林，龙象初排四众钦。\n一月遍收银色界，两山相击海潮音。\n安心已竟元无法，举意全抛莫浪寻。\n且使后来谁措手，乐天赢得掉头吟。",
        "dynasty": "宋",
        "collection_info": null
    },
    {
        "uuid": "f9d788ce1fdb616778dee73ca30905f7",
        "title": "游浮玉三首  其三",
        "author": "蔡肇",
        "content": "曾访山中支遁林，厌闻钟鼓日钦钦。\n百川赴海通三岛，万籁逢秋共一音。\n折戟战痕谁共弔，浮杯足迹杳难寻。\n鱼峰梵呗随曹植，试听云閒鸾凤吟。",
        "dynasty": "宋",
        "collection_info": null
    },
    {
        "uuid": "5a020a5820fe3d255fb99d6c6fc18d54",
        "title": "登城见古陵墓",
        "author": "蔡肇",
        "content": "诸豪衰季此并吞，形势当时苦未论。\n不见江山开北户，竟随玉驾走中原。\n雄心尚记苍崖石，战血今消折戟痕。\n枯冢至今余拱木，夹城风雨有孤魂。",
        "dynasty": "宋",
        "collection_info": null
    },
    {
        "uuid": "a27dafbd09a405b2637c83da15d99628",
        "title": "次韵周开祖九日登金山",
        "author": "蔡肇",
        "content": "恨不从公此日游，凭陵天堑棹黄头。\n江回巨浸吞三岛，云破危栏览数州。\n故事能追彭泽亮，清谈思对漆园周。\n黄花白酒鲈鱼晚，别有江南一段秋。",
        "dynasty": "宋",
        "collection_info": null
    },
    {
        "uuid": "84b4c46622b58a3d6ec345b012eca43a",
        "title": "北固山",
        "author": "蔡肇",
        "content": "一径杉松驻晚烟，渐看台影入云间。\n江拖缟带萦危堞，地注青螺出远山。\n当日英雄无復见，此时箫鼓有谁閒。\n我来应被藤萝笑，尘满衣冠盍厚颜。",
        "dynasty": "宋",
        "collection_info": null
    },
    {
        "uuid": "73ce04ac4ce099a9b762c23676154d73",
        "title": "雨中游西庵",
        "author": "蔡肇",
        "content": "夹岸鸣钟早渡回，冥冥江色未全开。\n西庵要看千峰碧，更有江南半月梅。",
        "dynasty": "宋",
        "collection_info": null
    },
    {
        "uuid": "d3962a326c056ba392cbf285c5f7e5dc",
        "title": "大港即事次韵  其一",
        "author": "蔡肇",
        "content": "村落家家有酒沽，黄童白叟醉相扶。\n恨无韩滉丹青手，更作丰年几幅图。",
        "dynasty": "宋",
        "collection_info": null
    },
    {
        "uuid": "e96063ae6744891411e0862815394432",
        "title": "大港即事次韵  其二",
        "author": "蔡肇",
        "content": "野草追随岸接篱，紫荆门巷日平西。\n自言今岁春耕早，腊雪消来水一犁。",
        "dynasty": "宋",
        "collection_info": null
    },
    {
        "uuid": "83f825e4b84b9366d0cda0b815620ecf",
        "title": "送王左丞五绝  其一",
        "author": "蔡肇",
        "content": "德星行斗牛，人物东西伙。\n太史告占书，发春朝玉座。",
        "dynasty": "宋",
        "collection_info": null
    },
    {
        "uuid": "ae90418fe115c1f95347d12692ed8142",
        "title": "送王左丞五绝  其二",
        "author": "蔡肇",
        "content": "江左名父子，风流适兹还。\n而宗有胜韵，觉在正始间。",
        "dynasty": "宋",
        "collection_info": null
    },
    {
        "uuid": "1c4c3805cfb26ba628919b38aa7de7d8",
        "title": "送王左丞五绝  其三",
        "author": "蔡肇",
        "content": "浮名渺吴会，耿耿千里淮。\n朔风吹高鸿，安得与人偕。",
        "dynasty": "宋",
        "collection_info": null
    },
    {
        "uuid": "754f226ddaae98db26b33e8ab1bd1205",
        "title": "送王左丞五绝  其四",
        "author": "蔡肇",
        "content": "三坚真得象，九师遂亡羊。\n寥寥千载余，焕发天地藏。",
        "dynasty": "宋",
        "collection_info": null
    },
    {
        "uuid": "aac8260c31471b2c62a1f113723a30a4",
        "title": "送王左丞五绝  其五",
        "author": "蔡肇",
        "content": "岁晏风落木，野阴水增波。\n斋舲如傅翼，一举君谓何。",
        "dynasty": "宋",
        "collection_info": null
    },
    {
        "uuid": "3550c8c53ad291fb6b66c934f84ae11c",
        "title": "句  其一",
        "author": "蔡肇",
        "content": "愿同籍湜辈，终老韩公门。",
        "dynasty": "宋",
        "collection_info": null
    },
    {
        "uuid": "69428f8821f64611d33b5627843df25e",
        "title": "句  其二",
        "author": "蔡肇",
        "content": "迭嶂巧分丁字水，腊梅迟见二年花。",
        "dynasty": "宋",
        "collection_info": null
    },
    {
        "uuid": "a39ef0c46a08ec3b56cdd9b108ad2c11",
        "title": "句  其三",
        "author": "蔡肇",
        "content": "莫嫌供给难酬客，祇为湖山已自贤。",
        "dynasty": "宋",
        "collection_info": null
    },
    {
        "uuid": "42cee307622ab8e3d1f9ec9c7e009636",
        "title": "句  其四",
        "author": "蔡肇",
        "content": "城中十月雨蒙蒙，遥看句骊半山雪。",
        "dynasty": "宋",
        "collection_info": null
    },
    {
        "uuid": "a9d4c95ef171da6fef6b1c0f71a89d31",
        "title": "句  其五",
        "author": "蔡肇",
        "content": "三峡桥边春见雪，落星寺裏暮闻钟。",
        "dynasty": "宋",
        "collection_info": null
    },
    {
        "uuid": "ae66418136051f3b7f12401a6eb03bc8",
        "title": "句  其六",
        "author": "蔡肇",
        "content": "城响涛头入，江昏雨脚斜。",
        "dynasty": "宋",
        "collection_info": null
    },
    {
        "uuid": "6d46876251b701840e432107ae4beff0",
        "title": "句  其七",
        "author": "蔡肇",
        "content": "柳间黄鸟路，波底白头天。",
        "dynasty": "宋",
        "collection_info": null
    },
    {
        "uuid": "312459b0437585e54cbc1c157361cf60",
        "title": "句  其八",
        "author": "蔡肇",
        "content": "断蓬帆影天平入，夹镜波光水到流。",
        "dynasty": "宋",
        "collection_info": null
    },
    {
        "uuid": "8d517c9b582109816ed3ab59759bff55",
        "title": "句  其九",
        "author": "蔡肇",
        "content": "先生万古名何用，博士三年冗不治。",
        "dynasty": "宋",
        "collection_info": null
    }
]