[
    {
        "uuid": "feaa387c42baafff9bdae83ee31b5fc0",
        "title": "柘轩  其一",
        "author": "李侗",
        "content": "耕桑本是吾儒事，不免饥寒智者非。\n出处自然皆有据，不应感念泣牛衣。",
        "dynasty": "宋",
        "collection_info": null
    },
    {
        "uuid": "27a1349db3e56f44ab47365022374654",
        "title": "柘轩  其二",
        "author": "李侗",
        "content": "五亩之宫植以桑，孟轲举此助谈王。\n轩前蒙密知何意，要见经纶滋味长。",
        "dynasty": "宋",
        "collection_info": null
    },
    {
        "uuid": "61c1c5f6974434808f9e655da3ae7536",
        "title": "柘轩  其三",
        "author": "李侗",
        "content": "三春采采为蚕供，衣被生灵独有功。\n野外谩多閒草木，可惭无计谢东风。",
        "dynasty": "宋",
        "collection_info": null
    },
    {
        "uuid": "55a06d29e1ee243935a380968a2a0945",
        "title": "舍上辞归罗豫章先生",
        "author": "李侗",
        "content": "学道求师久剑潭，岂缘枯朽预儒涵。\n致知事业同归理，克己工夫判立谈。\n未借老商颜笑一，已偕韩氏俗重三。\n过庭若问论诗礼，应问从谁学指南。",
        "dynasty": "宋",
        "collection_info": null
    },
    {
        "uuid": "4cc8115b5cb50a65cc069b089c1d32c9",
        "title": "梅林春信",
        "author": "李侗",
        "content": "积雪千林冻欲摧，倚栏日日望春回。\n天公为我传消息，故遣梅花特地开。",
        "dynasty": "宋",
        "collection_info": null
    },
    {
        "uuid": "2207b3ae86bcfd9b9c7c433d218f0c3d",
        "title": "静庵山居",
        "author": "李侗",
        "content": "胜如城外宅，花木拥檐前。\n一雨晚时过，群峰翠色鲜。\n采荆烹白石，接竹引清泉。\n车马长无到，逍遥乐葛天。",
        "dynasty": "宋",
        "collection_info": null
    },
    {
        "uuid": "b3422ff0aa49d3df8e8127f2524d0a42",
        "title": "藏春峡",
        "author": "李侗",
        "content": "咏归堂裏静怡神，更步芳亭识趣新。\n爱竹心虚初长笋，观梅香散渐含仁。\n云将膏雨过桐岭，水泛桃花出剑津。\n生意峡中藏得否，自家收拾满腔春。",
        "dynasty": "宋",
        "collection_info": null
    }
]