[
    {
        "title": "第一山",
        "author": "王信",
        "content": "禺迹茫茫万里天，望中皆我旧山川。\n谁将淮水分南北，直到幽燕始是边。",
        "dynasty": "宋",
        "collection_info": null
    },
    {
        "title": "题椿桂堂",
        "author": "王信",
        "content": "乡与子直游胶庠，是时子明居侍旁。\n友于学问相激昂，声华日驰翰墨场。\n仲氏一第如探囊，伯氏随即凌云翔。\n已快雁塔书雁行，君家余庆未易量。\n二龙三凤同呈祥，一门竞爽如圭璋。\n前后继踵名相望，伙为十佛经中光。\n联翩不羡金华堂，会稽何独夸诸黄。\n世言燕山窦十郎，一枝椿老五桂芳。\n君今取此名其堂，荐绅荣之富篇章。\n几与窦氏争颉颃，吾家亦颇推吾乡。\n自从仲父闿天荒，五登科第于太常。\n枝分派别各一房，敢与君家相比方。\n夫人更喜寿且康，岁时罗列称寿觞。\n綵衣青紫交焜煌，人生至乐见未尝。\n源深允矣流必长，孙枝更接秋风香。",
        "dynasty": "宋",
        "collection_info": null
    },
    {
        "title": "题石洞书院",
        "author": "王信",
        "content": "不到兹山又十秋，欲题名字记重游。\n转头前日梦相似，拭目诸公墨尚留。\n俗裏尘埃随酒却，淡中生活为诗愁。\n晚来得趣无人解，一鸟不鸣山更幽。",
        "dynasty": "宋",
        "collection_info": null
    },
    {
        "title": "飞瀑",
        "author": "王信",
        "content": "闻道东阳水乐亭，一经坡句万年声。\n我来石洞得飞瀑，谁赋新诗留美名。\n平地有雷鸣不断，半天无雨势如倾。\n欲知山水醉翁意，且请主人迟酒行。",
        "dynasty": "宋",
        "collection_info": null
    },
    {
        "title": "咏扬州后土祠琼花",
        "author": "王信",
        "content": "爱奇造物剪琼瑰，为镇灵祠特地栽。\n事纪扬州千古胜，名传天下万花魁。\n何人斫却依然在，是处移将不肯开。\n谩说八仙模样似，八仙那得有香来。",
        "dynasty": "宋",
        "collection_info": null
    },
    {
        "title": "句",
        "author": "王信",
        "content": "托名庾公何区区，天造地设非关渠。",
        "dynasty": "宋",
        "collection_info": null
    },
    {
        "title": "视旱田赋呈上元簿杨明卿",
        "author": "王信",
        "content": "轮蹄旦旦风尘表，入眼群山青未了。\n刺藤迎日子先红，荞麦得霜花渐老。\n丛祠诡怪画村疃，古寺骞腾出林杪。\n征衫多次逐飞鸢，下担有时随宿鸟。\n初晴得去恨迟迟，独夜不眠忧悄悄。\n公如老骥暂伏枥，我类游鳞终屈沼。\n一朝王事有期会，百里民情同探讨。\n详于禹贡辨等级，明似离娄烛幽眇。\n高依丘壠或微收，低近陂塘翻尽槁。\n凶荒有数合均一，报应于中又分晓。\n不能究实害非浅，傥使从宽恩岂小。\n兹行到处欲春风，批放莫教分数少。",
        "dynasty": "宋",
        "collection_info": null
    },
    {
        "title": "雪窗",
        "author": "王信",
        "content": "先生原是山中客，仅能扬雄一区宅。\n穷冬十日不出门，群玉峯前看三白。\n谁将名字落人间，丹陛入对天开颜。\n江城作牧多暇日，犹有余力穷跻攀。\n膏肓不除泉石念，胜处何如眼中见。\n四明风月岂无情，要是岁寒心不变。\n晴檐初晃云母光，庭中已休雁鹜行。\n玲珑元不碍达观，下视万物俱清凉。",
        "dynasty": "宋",
        "collection_info": null
    },
    {
        "title": "哭宣教郎赵垒之",
        "author": "王信",
        "content": "长江天险失，铁骑逼金陵。\n拒敌无留守，捐躯有县丞。\n戈挥天日皎，血洒阵云腾。\n蒋尉英灵在，千秋配食能。",
        "dynasty": "宋",
        "collection_info": null
    }
]