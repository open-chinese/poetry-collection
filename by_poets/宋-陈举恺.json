[
    {
        "uuid": "effbe28085a3b8590b5641420339c5d1",
        "title": "龙邱山",
        "author": "陈举恺",
        "content": "九峰湿翠秋光凝，亭亭出水芙蓉凈。\n崔巍怪石距若虎，合沓奇峰驰八骏。\n山深古寺隔红尘，时有天风度幽磬。\n岂惟清赏玩心目，况有高人寄真隠。\n自惭奔走红尘客，何由得遂山林性。\n长歌聊復赋重游，不用悬岩刻名姓。",
        "dynasty": "宋",
        "collection_info": null
    },
    {
        "uuid": "946c08f650a2f7724a97f8677530fff5",
        "title": "过姑蔑道中",
        "author": "陈举恺",
        "content": "姑蔑古城暮，山川近不同。\n草黄秋过雨，树暗晚生风。\n流水中分郭，飞桥下应虹。\n未须追往事，回首送冥鸿。",
        "dynasty": "宋",
        "collection_info": null
    }
]