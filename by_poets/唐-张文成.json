[
    {
        "uuid": "cd535083e2d57a845a1b810a7f4bbce5",
        "title": "游仙窟诗 赠崔十孃",
        "author": "张文成",
        "content": "今朝忽见渠姿首，不觉殷勤着心口。\n令人频作许叮咛，渠家太剧难求守。\n端坐剩心惊，愁来益不平。\n看时未必相看死，难时那许太难生。\n沈吟处幽室，相思转成疾。\n自恨往还疎，谁肯交游密。\n夜夜空知心失眼，朝朝无便投胶漆。\n园裏花开不避人，闺中面子翻羞出。\n如今寸步阻天津，伊处留心更觅新。\n莫言长有千金面，终归变作一抄尘。\n生前有日但为乐，死后无春更着人。\n祗可徜徉一生意，何须负持百年身。",
        "dynasty": "唐",
        "collection_info": null
    },
    {
        "uuid": "f30ede7a021130657444030e504f9bd1",
        "title": "游仙窟诗 又赠十孃",
        "author": "张文成",
        "content": "熏香四面合，光色两边披。\n锦障划然卷，罗帷垂半欹。\n红颜杂绿黛，无处不相宜。\n艳色浮妆粉，含香乱口脂。\n鬓欺蝉鬓非成鬓，眉笑蛾眉不见眉。\n见许实娉婷，何处不轻盈。\n可怜娇裏面，可爱语中声。\n婀娜腰支细细许，䁠䀨眼子长长馨。\n巧儿旧来携未得，画匠迎生模不成。\n相看未相识，倾城復倾国。\n迎风帔子郁金香，照日裙裾石榴色。\n口上珊瑚耐拾取，颊裏芙蓉堪摘得。\n闻名腹肚已猖狂，见面精神更迷惑。\n心肝恰欲摧，踊跃不能裁。\n徐行步步香风散，欲语时时梅子开。\n靥疑织女留星去，眉似姮娥送月来。\n含娇窈窕迎前出，忍笑嫈嫇返却回。",
        "dynasty": "唐",
        "collection_info": null
    },
    {
        "uuid": "64a0e2e32de174463ee32a8c9a9712da",
        "title": "游仙窟诗 咏崔五嫂",
        "author": "张文成",
        "content": "奇异妍雅，貌特惊新。\n眉间月出疑争夜，颊上花开似鬬春。\n细腰偏爱转，笑脸特宜嚬。\n真成物外奇稀物，实是人间断絶人。\n自然能举止，可念无方比。\n能令公子百重生，巧使王孙千迴死。\n黑云裁两鬓，白雪分双齿。\n织成锦绣骐驎儿，判绣裙腰鹦鹉子。\n触处尽开怀，何曾有不佳。\n机关大雅妙，行步绝𡟛娃。\n傍人一一丹罗韈，侍婢三三绿线鞵。\n黄龙透入黄金钏，白燕飞来白玉钗。",
        "dynasty": "唐",
        "collection_info": null
    },
    {
        "uuid": "95f9562e33b311f6471239c108e959ac",
        "title": "游仙窟诗 咏双树",
        "author": "张文成",
        "content": "新华发两树，分香遍一林。\n迎风转细影，向日动轻阴。\n戏蜂时隐见，飞蝶远追寻。\n承闻欲采摘，若箇动君心。",
        "dynasty": "唐",
        "collection_info": null
    },
    {
        "uuid": "eb3adff74c246281e452e3388ccfd17f",
        "title": "游仙窟诗 咏花",
        "author": "张文成",
        "content": "风吹遍树紫，日照满地丹。\n若为交暂折，擎就掌中看。",
        "dynasty": "唐",
        "collection_info": null
    },
    {
        "uuid": "a47baea485913893324d94464e9df245",
        "title": "游仙窟诗 游后园",
        "author": "张文成",
        "content": "昔时过小苑，今朝戏后园。\n两岁梅花匝，三春柳色繁。\n水明鱼影静，林翠鸟歌喧。\n何须杏树岭，即是桃花源。",
        "dynasty": "唐",
        "collection_info": null
    },
    {
        "uuid": "d96ea307dc2a16ebe28a2bfcbd9ba4a3",
        "title": "游仙窟诗 代蜂子答十孃",
        "author": "张文成",
        "content": "触处寻芳树，都虑少物华。\n试从香处觅，正值可怜花。",
        "dynasty": "唐",
        "collection_info": null
    },
    {
        "uuid": "f98ad402a9d3f2ecd9f6e27a3619dc85",
        "title": "游仙窟诗 别十孃",
        "author": "张文成",
        "content": "忽然闻道别，愁来不自禁。\n眼下千行泪，肠悬一寸心。\n两劒俄分匣，双凫忽异林。\n慇懃惜玉体，勿使外人侵。",
        "dynasty": "唐",
        "collection_info": null
    },
    {
        "uuid": "5a80a256119c0cc82e95f27115f798fa",
        "title": "游仙窟诗 扬州青铜镜留与十孃",
        "author": "张文成",
        "content": "仙人好负局，隐士屡潜观。\n映水菱花散，临风竹影寒。\n月下时惊鹊，池边独舞鸾。\n若道人心变，从渠照胆看。",
        "dynasty": "唐",
        "collection_info": null
    },
    {
        "uuid": "1c9dbb8b587413b614316527f191d8d5",
        "title": "游仙窟诗 赠十孃",
        "author": "张文成",
        "content": "人去悠悠隔两天，未审迢迢度几年。\n纵使身游万里外，终归意在十孃边。",
        "dynasty": "唐",
        "collection_info": null
    }
]