[
    {
        "title": "高阳台 双桨敲冰",
        "author": "王亿之",
        "content": "双桨敲冰，低篷护冷，扁舟晓渡西泠。\n回首吴山，微茫遥带重城。\n堤边几树垂杨柳，早嫩黄、摇动春情。\n问孤鸿，何处飞来，共唤飘零。\n轻帆初落沙洲暝，渐潮痕雨渍，面色风皴。\n旅思羁愁，偏能老大行人。\n姮娥不管征途苦，甚夜深、尽照孤衾。\n想玉楼，犹凭栏干，为我销凝。",
        "dynasty": "宋",
        "collection_info": null
    }
]