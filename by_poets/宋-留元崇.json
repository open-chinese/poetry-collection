[
    {
        "uuid": "c224a81cd4baf8f268cea7065dc73885",
        "title": "菩萨蛮 江头日落孤帆起",
        "author": "留元崇",
        "content": "江头日落孤帆起。\n归心拍拍东流水。\n山远不知名。\n为谁迢递青。\n危桥来处路。\n尚带潇湘雨。\n楚尾与吴头。\n一生离别愁。",
        "dynasty": "宋",
        "collection_info": null
    },
    {
        "uuid": "c8d89d0c92476d9f03baec8d81e1bc0f",
        "title": "中阁禅院",
        "author": "留元崇",
        "content": "初来罗浮山，万变骇林壑。\n更作招提游，佳处在中阁。\n忽然天地间，一纵千里目。\n未论云顶上，此景占仍独。\n近闻泉涓涓，青眺山簇簇。\n檐压乔松低，槛有余霞落。\n长风东南来，皓月襟袖薄。\n境静僧幽閒，意远味淡泊。\n抱琴归去来，禅榻寄一宿。\n白云依古山，青霄起孤鹤。",
        "dynasty": "宋",
        "collection_info": null
    },
    {
        "uuid": "f3b73b347e4d0766e309829475106595",
        "title": "卓锡泉",
        "author": "留元崇",
        "content": "寻仙得招提，借我此歇脚。\n瓜枣未暇求，杯水得甘酌。\n境空风泉高，夜永云卧薄。\n明当约麻姑，石桥骑白鹤。",
        "dynasty": "宋",
        "collection_info": null
    },
    {
        "uuid": "13b150579c295bdf5cf19186461c22f1",
        "title": "又题卓锡泉",
        "author": "留元崇",
        "content": "吾师知地脉，杖锡此间卓。\n分占神仙囿，敲出清泠玉。\n锡飞已乘龙，泉洁可饮鹤。\n林下几寒暑，池中不盈涸。\n木石常借润，瓶罂随量足。\n池无汲绠线，逗引走修竹。\n渴心生尘埃，对此惬所欲。\n洗耳听松音，潄齿汲山绿。\n更携一壶归，为浣众生浊。\n遥愧山中人，四时自斟酌。",
        "dynasty": "宋",
        "collection_info": null
    },
    {
        "uuid": "9fc92c2a488559e9df0120d88e2db1de",
        "title": "罗浮",
        "author": "留元崇",
        "content": "神仙神山罗与浮，二山东来几千秋。\n蓬莱夜半失左股，龙惊虎噉玉女愁。\n至今两山翠欲滴，却与蓬莱比山色。\n黄金作桥通九霄，水晶为帘挂千尺。\n神仙旧说何渺茫，神仙窟宅今何望。\n仙翁在山泉水香，仙翁飞去松风长。\n我将浣手扣玉户，乞杯长生九霞觞。",
        "dynasty": "宋",
        "collection_info": null
    },
    {
        "uuid": "41bd988da192ed3889557b8cb1d2c5d7",
        "title": "茶园",
        "author": "留元崇",
        "content": "岭根闻犬吠，上到野人家。\n山晚月有色，天寒梅未花。\n蔬园依水石，茅屋带烟霞。\n何物堪留客，烹茶成雪芽。",
        "dynasty": "宋",
        "collection_info": null
    },
    {
        "uuid": "0801800d6b498fb4b5849a4df3f3daa2",
        "title": "游罗浮",
        "author": "留元崇",
        "content": "远看空碧混崔嵬，近见重重翠作堆。\n古木阴中藏洞府，乱云深处出楼台。\n文禽耀日来相唤，羽客乘风去不回。\n惟有东坡旧游迹，屐痕犹自遍苍苔。",
        "dynasty": "宋",
        "collection_info": null
    },
    {
        "uuid": "bb38930e0ce35ee297412612ea847ed7",
        "title": "天汉桥",
        "author": "留元崇",
        "content": "谁人挽落天河水，飞向寒崖无古今。\n寄语山灵好呵护，书儒从此得知音。",
        "dynasty": "宋",
        "collection_info": null
    },
    {
        "uuid": "04d6038f58f516ea48229ffcd96dfeb1",
        "title": "卓锡泉",
        "author": "留元崇",
        "content": "风月衿怀歉古人，萧然天地一閒身。\n夜来偶读唐庚记，贯石通泉在一真。",
        "dynasty": "宋",
        "collection_info": null
    },
    {
        "uuid": "d17a542a62f420be0fbec5253dd83c38",
        "title": "慈济庵二首  其一",
        "author": "留元崇",
        "content": "笑指星坛近斗傍，七松上映七星光。\n黄龙洞口胡麻饭，不是神仙不得尝。",
        "dynasty": "宋",
        "collection_info": null
    },
    {
        "uuid": "ec702e73ccafabc58cbc5b2e03e8a085",
        "title": "慈济庵二首  其二",
        "author": "留元崇",
        "content": "归自星坛日未斜，草庵留住一杯茶。\n道人自点花如雪，云是新收白露芽。",
        "dynasty": "宋",
        "collection_info": null
    }
]