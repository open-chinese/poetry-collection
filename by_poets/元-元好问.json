[
    {
        "title": "黄钟・人月圆卜居外家东园",
        "author": "元好问",
        "content": "重冈已隔红尘断，村落更年丰。\n移居要就，窗中远岫，舍后长松。\n十年种木，一年种谷，都付儿童。\n老夫惟有，醒来明月，醉后清风。\n玄都观里桃千树，花落水空流。\n凭君莫问，清泾浊渭，去马来牛。\n谢公扶病，羊昙挥涕，一醉都休。\n古今几度，生存华屋，零落山丘。",
        "dynasty": "元",
        "collection_info": null
    },
    {
        "title": "仙吕・后庭花破子",
        "author": "元好问",
        "content": "玉树后庭前，瑶华妆镜边。\n去年花不老，今年月又圆。\n莫教偏，和花和月，大家长少年。\n夜夜璧月圆，朝朝琼树新。\n贵人三阁上，罗衣拂绣茵。\n后庭人，和花和月，共分今夜春。",
        "dynasty": "元",
        "collection_info": null
    },
    {
        "title": "中吕・喜春来春宴",
        "author": "元好问",
        "content": "春盘宜剪三生菜，春燕斜簪七宝钗，春风春酝透人怀。\n春宴排，齐唱喜春来。\n梅残玉靥香犹在，柳破金梢眼未开，东风和气满楼台。\n桃杏折，宜唱喜春来。\n梅擎残雪芳心奈，柳倚东风望眼开，温柔樽俎小楼台。\n红袖绕，低唱喜春来。\n携将玉友寻花寨，看褪梅妆等杏腮，休随刘阮到天台。\n仙洞窄，且唱喜春来。",
        "dynasty": "元",
        "collection_info": null
    },
    {
        "title": "双调・骤雨打新荷",
        "author": "元好问",
        "content": "绿叶阴浓，遍池塘水阁，偏趁凉多。\n海榴初绽，妖艳喷香罗。\n老燕携雏弄语，有高柳鸣蝉相和。\n骤雨过，珍珠乱糁，打遍新荷。\n人生有几，念良辰美景，一梦初过。\n穷通前定，何用苦张罗？命友邀宾玩赏，对芳樽浅酌低歌。\n且酩酊，任他两轮日月，来往如梭。",
        "dynasty": "元",
        "collection_info": null
    }
]