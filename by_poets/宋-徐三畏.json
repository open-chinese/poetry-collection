[
    {
        "title": "登州黄县卢山延真观纪异",
        "author": "徐三畏",
        "content": "芝阴旧是神仙宅，驾鹤泠风着前籍。\n青冥倒影不可寻，閒有遗灵表奇迹。\n往时瑞草出西楹，蟠茎引蔓缘屋壁。\n蓊鬰青葱浄点尘，覆被仙容周幄帟。\n通人备考神农经，无说无名终不识。\n传之于今三十年，目睹耳聆犹历历。\n迩来復见古砌下，冰结池面坚铁石。\n中有锁细百千状，贯玉联珠相倚植。\n鑪形塔影最明察，俨如天匠穷雕刻。\n堵观魄动骇且疑，试为求端一推覈。\n有道致祥闻自古，谅由叶气潜熏炙。\n川珍岳贡惟恐后，器车丹甑何由惜。\n舜廊渊默正垂衣，鸿塞清夷方偃伯。\n宜哉殊像发重□，□应兴龙靡差忒。\n至圣谦冲美不居，瑞合图书禁笺册。\n草茅爵跃赋巴□，窃与尧民喧壤击。",
        "dynasty": "宋",
        "collection_info": null
    }
]