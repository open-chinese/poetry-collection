[
    {
        "uuid": "2823cf4e11fffc898a0738248c622949",
        "title": "玉漏迟 并湖游冶路",
        "author": "林表民",
        "content": "并湖游冶路。\n垂堤万柳，曲尘笼雾。\n草色将春，离思暗伤南浦。\n旧日愔愔坊陌，尚想得、画楼窗户。\n成远阻。\n凤笺空寄，燕梁何许。\n凄凉瘦损文园，记翠管联吟，玉壶通语。\n事逐征鸿，几度悲欢休数。\n莺醉乱花深里，悄难替、愁人分诉。\n空院宇。\n东风晚来吹雨。",
        "dynasty": "宋",
        "collection_info": null
    },
    {
        "uuid": "29ede8e62017d17c3505d84781318c09",
        "title": "寄题郑熙宁夫玉轩",
        "author": "林表民",
        "content": "良玉本不琢，大音无希声。\n观君命轩意，欲以诗自鸣。\n君诗志古调，考击参差韺。\n泠泠涧泉泣，切切溪条清。\n孚尹露涵采，润美月泛英。\n昔闻洛山中，种者须其成。\n非希咸阳价，椟韫那敢轻。\n用之荐穹昊，何但鬼神惊。\n凉欲觉庭叶，夜疏耿镫惊。\n一读一启予，古调真难评。",
        "dynasty": "宋",
        "collection_info": null
    },
    {
        "uuid": "74479a864c4a0537c32cac8f222bf2e7",
        "title": "重建神秀楼",
        "author": "林表民",
        "content": "慨昔淳熙初，忠定守郡时。\n树楼城南门，众秀皆来归。\n插空缭千峤，注海合两溪。\n云眉扁古隶，蛟凤跃出飞。\n西瞻建标霞，东俯采菊篱。\n循环一甲子，天假兹良期。\n象贤宣祖烈，布政轶吏师。\n乘暇陟危级，更新敞前规。\n肆开落成宴，镫月交明辉。\n杰栋小芳桂，修梁薄辛夷。\n空阔渺纳纳，青红湿离离。\n太平毕文简，庆历元厚之。\n猗彼三硕辅，勋业畴或非。\n公今继其躅，岁月几推移。\n魏謩宝遗笏，郑武缁旧衣。\n过者登斯楼，咸诵金石词。\n却笑楚臣作，空因秋气悲。",
        "dynasty": "宋",
        "collection_info": null
    },
    {
        "uuid": "1c5b7f4e0cd28fbbf76f192a04339902",
        "title": "简许远元寮",
        "author": "林表民",
        "content": "问云从何来，明月翳光景。\n须臾忽破散，依旧寒炯炯。\n问月何能照，月亦不自领。\n云来非我过，云去非我幸。\n无心付无事，虽巧不能逞。\n幽人起寤嘆，婆娑弄清影。\n世人有万端，令人发深省。",
        "dynasty": "宋",
        "collection_info": null
    },
    {
        "uuid": "fd4181d1a1f0fb9eaf49517d0d3a3fcb",
        "title": "送天台李明府贯一归越",
        "author": "林表民",
        "content": "赤城谭旧令，为政且鸣琴。\n涧瀑知清操，山云识苦吟。\n自甘微贱拙，谁信勒碑深。\n归路春风近，烟花绕禁林。",
        "dynasty": "宋",
        "collection_info": null
    },
    {
        "uuid": "052e774b90613ff1d35d4d468e742beb",
        "title": "饯台倅王司令几叔参釐天府",
        "author": "林表民",
        "content": "黼坐颁泥检，黄图驾玉星。\n自应摅学业，端不藉门庭。\n冻日湖梅白，春风院柳青。\n从今亨路去，台岭记曾经。",
        "dynasty": "宋",
        "collection_info": null
    },
    {
        "uuid": "fbacbd870cd9ffd4cd1b88ac5605ec62",
        "title": "山斋书事",
        "author": "林表民",
        "content": "掩卷听蝉韵，凭栏数雁行。\n井风梧叶雨，篱月菊花霜。\n又见秋将老，那堪夜更长。\n愁吟无语共，残灺落书床。",
        "dynasty": "宋",
        "collection_info": null
    },
    {
        "uuid": "e04eb7cc4dcad8c8ed56a19385aa24f0",
        "title": "挽都梁太守洪季辅寺丞",
        "author": "林表民",
        "content": "鼓吹舟归日，军门巷哭时。\n身抛淮郡印，事入岘山碑。\n敌在家何用，城危孰与持。\n墓门今已闭，千载使人悲。",
        "dynasty": "宋",
        "collection_info": null
    },
    {
        "uuid": "ff7186e4498e9a5e89e38ae8b8610a2b",
        "title": "次韵酬陈之道明府见赠",
        "author": "林表民",
        "content": "为政鄱君日，劬然似苦吟。\n光前还照后，行古却居今。\n危世道犹直，故山春正深。\n露生观庶物，清坐更观心。",
        "dynasty": "宋",
        "collection_info": null
    },
    {
        "uuid": "c5b9b069b250cd5aaae42362e7109283",
        "title": "送王季和文知施州二首  其一",
        "author": "林表民",
        "content": "皂盖蚕丛去，青祗凤历颁。\n雪林猿叫峡，春院鸟啼山。\n文字传三楚，恩威化八蛮。\n政成明主召，九虎启天关。",
        "dynasty": "宋",
        "collection_info": null
    },
    {
        "uuid": "7549b82eba877947f16f48a673a04fd7",
        "title": "送王季和文知施州二首  其二",
        "author": "林表民",
        "content": "宿幸依刘表，时蒙说项斯。\n方为感知赋，遽作送行诗。\n万里通吴蜀，千山隔梦思。\n江头野梅发，应记共吟时。",
        "dynasty": "宋",
        "collection_info": null
    },
    {
        "uuid": "55997c7d72838c3bc20f181abd58875f",
        "title": "送浄应老道源往浙右",
        "author": "林表民",
        "content": "片云离海屿，吴地去随缘。\n托钵应行乞，升床亦坐禅。\n舟停上塘雪，寺隔过山烟。\n刺史知闻旧，无须觅镜传。",
        "dynasty": "宋",
        "collection_info": null
    },
    {
        "uuid": "5b1beeabfbfb6112b384d5394375ab9f",
        "title": "访怀遇师",
        "author": "林表民",
        "content": "独隠重岩裏，全无物役心。\n禅因秋月悟，诗对晚云吟。\n访古猿惊锡，抛生鸟上林。\n相知今十载，不惮远来寻。",
        "dynasty": "宋",
        "collection_info": null
    },
    {
        "uuid": "55b5f6c57417e378fbca8e1a2b183509",
        "title": "送祖太长老住虎丘",
        "author": "林表民",
        "content": "吴国前朝寺，悬知补处难。\n岳云迎外度，海月定中观。\n子去挥犀拂，吾当卖布单。\n梅花知别意，无语澹相看。",
        "dynasty": "宋",
        "collection_info": null
    },
    {
        "uuid": "22d27e1a24fe21b09d1f31d873c0c46c",
        "title": "初夏别墅",
        "author": "林表民",
        "content": "池馆春方谢，连朝雨似烟。\n乱荷藏睡鹭，繁木集嘶蝉。\n地僻观书乐，心清得句玄。\n野僧时过我，携手弄云泉。",
        "dynasty": "宋",
        "collection_info": null
    },
    {
        "uuid": "b0e3629d2e71107f516d10407b4a7164",
        "title": "寄饯赵清中主上元簿",
        "author": "林表民",
        "content": "六代旧都遗迹在，词人怀古去登临。\n长干塔上青山远，玄武湖边碧草深。\n肯把簿书遮望眼，但图方略副焦心。\n平江大海虽吾愿，台阁须材必访寻。",
        "dynasty": "宋",
        "collection_info": null
    },
    {
        "uuid": "098894dfa4d9b375fc88dc15918f41be",
        "title": "寄圣水老法照",
        "author": "林表民",
        "content": "五载禅林结浄缘，又飞一锡过甘泉。\n晓池洗钵云常润，夜阁翻经月自圆。\n碧眼谁参庭畔柏，赤身难并社中莲。\n饱看胜景多佳句，好为闲人寄一篇。",
        "dynasty": "宋",
        "collection_info": null
    },
    {
        "uuid": "130a0206f2540bba1919041cfe576a81",
        "title": "送薛子范明府归永嘉",
        "author": "林表民",
        "content": "天台邑债今还了，未上清班意若何。\n行李比如初到少，鬓丝赢得近来多。\n民输界首攀车送，君向城隅枉骑过。\n恨满东风不能到，柳边鶑语即骊歌。",
        "dynasty": "宋",
        "collection_info": null
    },
    {
        "uuid": "14be4341c52787072a910fe188a351bf",
        "title": "次韵刘允叔丈主簿读予所编天台集见赠之作",
        "author": "林表民",
        "content": "楼头残月映储胥，人在西窗酒醒余。\n梦裏都忘阆风路，吟边如到玉霄居。\n邻墙共作无何饮，别墅期看未见书。\n祇恐弓旌便招去，汉家答诏待相如。",
        "dynasty": "宋",
        "collection_info": null
    },
    {
        "uuid": "e69ded239bf64a1980d240949c7f6f7a",
        "title": "輓王房州伯洪",
        "author": "林表民",
        "content": "崇牙出镇古边头，名与龚黄共一流。\n方见勒碑歌善政，忽惊罢市哭仁侯。\n燕飞古巷人千里，梅落寒溪月一楼。\n前事已非那可问，晚云零落绿山稠。",
        "dynasty": "宋",
        "collection_info": null
    },
    {
        "uuid": "7c35f901987e13933964cf3d3defbcb5",
        "title": "輓开府宋公",
        "author": "林表民",
        "content": "五朝大老今谁是，晓月长庚可怆然。\n王某曾当挥制日，伏生将及授书年。\n雁峰去就朱轮养，台岭归从白布缠。\n秩视冢司优赠典，夜台光宠射穹躔。",
        "dynasty": "宋",
        "collection_info": null
    },
    {
        "uuid": "79fb0efdfe90eb7642aa1fa2f530d847",
        "title": "輓新昌王明府吉甫",
        "author": "林表民",
        "content": "不见高人祇自悲，每哦佳句望乌衣。\n浣花风月参谋去，采药溪山茂宰归。\n万里险艰头已白，半生功业梦还非。\n阿戎盍上青云路，奕世清门要发挥。",
        "dynasty": "宋",
        "collection_info": null
    },
    {
        "uuid": "3d0252ac924f8409f66a13c2f72a2a87",
        "title": "輓处士张君",
        "author": "林表民",
        "content": "扣龙泉了探慈湖，倦矣归携一束书。\n白首功名销壮气，清溪游钓乐闲居。\n山人宁有趋戎幕，方伯今谁顾草庐。\n乡旧凋零无復见，北风吹雨更愁予。",
        "dynasty": "宋",
        "collection_info": null
    },
    {
        "uuid": "a51e5a56ea508877d2514220a8d9edf7",
        "title": "次韵沈兴之税院岁暮即事二首  其一",
        "author": "林表民",
        "content": "一檐寒雨滴愁声，赢得松斋睡思清。\n急景不知年又谢，壮心空怅事无成。\n温存冻壁火初举，陵轹破窗风自鸣。\n多谢故交相慰藉，浪捐珠璧使人惊。",
        "dynasty": "宋",
        "collection_info": null
    },
    {
        "uuid": "773c547818bc949d17aa01561eddecec",
        "title": "次韵沈兴之税院岁暮即事二首  其二",
        "author": "林表民",
        "content": "穿云时有一鸿声，唤雪风来冷更清。\n腊意未教梅萼老，春风先放柳条成。\n乱离每嘆兵难戢，贫贱还忧道不鸣。\n节物一番空自好，暗添年纪却堪惊。",
        "dynasty": "宋",
        "collection_info": null
    },
    {
        "uuid": "8dd9e1fca181d04ebfbe5b0b064ce07d",
        "title": "题大慈寺兼简照讲师",
        "author": "林表民",
        "content": "来从金地过银地，智者修禅古道场。\n迭嶂倚空围日月，穹耸松壑饱风霜。\n碑文多是唐人刻，经卷犹随炀帝藏。\n偶值故交初入院，一镫留宿水声房。",
        "dynasty": "宋",
        "collection_info": null
    },
    {
        "uuid": "d9433e4a77cf9eb1fa177ca9b78928a2",
        "title": "梁民曹以二首为小园木香光宠次韵抒谢  其一",
        "author": "林表民",
        "content": "春风珠幰走青虬，清夜西园谁共游。\n十里水边浑似雪，唤船应是误王猷。",
        "dynasty": "宋",
        "collection_info": null
    },
    {
        "uuid": "1afa96275b1778c013d6fc0a59a7f13e",
        "title": "梁民曹以二首为小园木香光宠次韵抒谢  其二",
        "author": "林表民",
        "content": "攀条折蘂属骚人，迟恐颠风扫玉尘。\n如付枕囊供醉寝，繁香熏骨解留春。",
        "dynasty": "宋",
        "collection_info": null
    },
    {
        "uuid": "aa344159bf1d39de354ded987e317de4",
        "title": "天台邵明府履善遗牡丹各赋一绝  其一",
        "author": "林表民",
        "content": "人间兴废手搏沙，乔木犹存少故家。\n不见石边题甲乙，空余姓氏落名花。",
        "dynasty": "宋",
        "collection_info": null
    },
    {
        "uuid": "c0c408b29a8f1110a02c8ff13a7c21ae",
        "title": "天台邵明府履善遗牡丹各赋一绝  其二",
        "author": "林表民",
        "content": "一春苦雨又忧花，烂尽秧根谷再芽。\n见说云头红可喜，老农犹恐是朝霞。",
        "dynasty": "宋",
        "collection_info": null
    },
    {
        "uuid": "56532947ff3ee59b6b5468de777690d2",
        "title": "天台邵明府履善遗牡丹各赋一绝  其三",
        "author": "林表民",
        "content": "可是东皇雨露深，不成一字亦腰金。\n世间大有麒麟楦，对此谁能起媿心。",
        "dynasty": "宋",
        "collection_info": null
    },
    {
        "uuid": "03cd5e2ec4f0431d1630512dd6246eeb",
        "title": "天台邵明府履善遗牡丹各赋一绝  其四",
        "author": "林表民",
        "content": "一枝美过玉柈盂，岁晚何由復遇苏。\n我欲命名名不得，有名无实不如无。",
        "dynasty": "宋",
        "collection_info": null
    },
    {
        "uuid": "5148ce542ffd31cc2d4ac02807dc68d8",
        "title": "怀仙桥",
        "author": "林表民",
        "content": "晴雷昼夜激奔湍，涧草岩花亦耐寒。\n刘阮茫茫空仰止，恐乘风月一鞭鸾。",
        "dynasty": "宋",
        "collection_info": null
    },
    {
        "uuid": "5cec5f09523a1427d42cc56ddfff8305",
        "title": "送倪平仲高士归天台  其一",
        "author": "林表民",
        "content": "绿章封事步虚仙，来自东皇太乙边。\n满袖明珠出光怪，又随溪月上归船。",
        "dynasty": "宋",
        "collection_info": null
    },
    {
        "uuid": "65a8f2c5687b14f4ded8926af56e16b4",
        "title": "送倪平仲高士归天台  其二",
        "author": "林表民",
        "content": "桐柏山高空翠寒，夜深星斗近仙坛。\n下宫银瀑三千丈，付与诗人雨后看。",
        "dynasty": "宋",
        "collection_info": null
    },
    {
        "uuid": "9f8576bbf5d75eb2933315cf75841de1",
        "title": "同谢邹访平老",
        "author": "林表民",
        "content": "江湖包笠今闲却，默坐惟翻贝叶文。\n耳重懒闻时俗事，客来聊荐一瓯云。",
        "dynasty": "宋",
        "collection_info": null
    },
    {
        "uuid": "2300929def25d166b511dec19a394604",
        "title": "送宗镜上人归剡因寄声高九万孙季蕃  其一",
        "author": "林表民",
        "content": "送师归隠镜山中，万壑千岩指顾间。\n菊磵花翁如见问，为言憔悴老江关。",
        "dynasty": "宋",
        "collection_info": null
    },
    {
        "uuid": "a37b13e20e55496170d323ae56768362",
        "title": "送宗镜上人归剡因寄声高九万孙季蕃  其二",
        "author": "林表民",
        "content": "神剜天划成岩洞，横亘危梁接应真。\n垂下玉虹三百丈，雪花飞溅一山春。",
        "dynasty": "宋",
        "collection_info": null
    },
    {
        "uuid": "d15573c9eefcbb30a9d41ec2969a7ccb",
        "title": "送宗镜上人归剡因寄声高九万孙季蕃  其三",
        "author": "林表民",
        "content": "一僧礼拜能行过，下面人看胆亦寒。\n月出幻成银色界，始知方广在林端。",
        "dynasty": "宋",
        "collection_info": null
    },
    {
        "uuid": "74b49bee82c8fae6f75420bc7d32eb95",
        "title": "送宗镜上人归剡因寄声高九万孙季蕃  其四",
        "author": "林表民",
        "content": "随处禅房有水声，我来石上坐忘形。\n临行更酌潭中渌，要洗多生业障清。",
        "dynasty": "宋",
        "collection_info": null
    },
    {
        "uuid": "6526d5b92f1c040efb520c4f12b23d2e",
        "title": "夜登桐柏上清阁",
        "author": "林表民",
        "content": "雨过中宵夜满空，一山松竹韵溪风。\n披衣独上上清阁，身在半天云气中。",
        "dynasty": "宋",
        "collection_info": null
    },
    {
        "uuid": "20989a227cd2bac5798633f92b5fb616",
        "title": "新昌道中",
        "author": "林表民",
        "content": "残村时有两三家，缭绕清溪路更赊。\n客裏不知春去尽，满山风雨落桐花。",
        "dynasty": "宋",
        "collection_info": null
    },
    {
        "uuid": "8f75a96722e123f5368630b6089932d5",
        "title": "剡中诗",
        "author": "林表民",
        "content": "遗踪曾记晋诸贤，乘兴今无雪后船。\n断堑毁垣难借问，砖文犹着太康年。",
        "dynasty": "宋",
        "collection_info": null
    },
    {
        "uuid": "9f0be4bacdd10ba160a2275d26332729",
        "title": "题方叔所藏马中远春牧晚归图",
        "author": "林表民",
        "content": "一抹东风树色新，牛羊莽莽散平原。\n微烟细草知归路，竹坞人家半掩门。",
        "dynasty": "宋",
        "collection_info": null
    },
    {
        "uuid": "9cd6964f375c7e652d0da65b02ee1f4c",
        "title": "次韵王亚夫景存县尉送春二首  其一",
        "author": "林表民",
        "content": "欲劝东君尽一杯，临岐无语独迟回。\n晚风自有留连意，递得鶑声过柳来。",
        "dynasty": "宋",
        "collection_info": null
    },
    {
        "uuid": "f835326da8ab86988bdbd84037fa2738",
        "title": "次韵王亚夫景存县尉送春二首  其二",
        "author": "林表民",
        "content": "登临长是爱清晖，晚岁知心亦自稀。\n永昼松斋掩书坐，却看梁燕引雏归。",
        "dynasty": "宋",
        "collection_info": null
    },
    {
        "uuid": "1b5ae8e370c0dd95252b5161c55c75fa",
        "title": "题六马图二首  其一",
        "author": "林表民",
        "content": "骏影争驰意气雄，被尘晴苑碧溶溶。\n谁将妙笔开生面，雾鬣风鬃惨淡容。",
        "dynasty": "宋",
        "collection_info": null
    },
    {
        "uuid": "69cc343b00bc6272b0d2445b92bf9946",
        "title": "题六马图二首  其二",
        "author": "林表民",
        "content": "龙媒要是龙眠笔，意在能空冀北群。\n老我惟知赏神骏，何时变化上青云。",
        "dynasty": "宋",
        "collection_info": null
    },
    {
        "uuid": "22e8b156e9833660b9e25a568c2d7ac2",
        "title": "同钱则父登郡城观予所和梅仲潜金山弔东鲁林表民逢吉诗淮民同赋一绝",
        "author": "林表民",
        "content": "水落寒沙晚照收，沙边谁復舣孤舟。\n鲍昭自作芜城赋，难写江南不尽愁。",
        "dynasty": "宋",
        "collection_info": null
    },
    {
        "uuid": "0a97c8c504349415b0e38be8f15a02ec",
        "title": "西湖",
        "author": "林表民",
        "content": "十三楼寺朝餐饭，六一泉亭晚举觞。\n千古湖山难模处，淡烟微雨更斜阳。",
        "dynasty": "宋",
        "collection_info": null
    },
    {
        "uuid": "cde4956ab06e28fd59fa168c6f07f3d3",
        "title": "题徐无竞所藏花光仁老墨梅",
        "author": "林表民",
        "content": "江路冥迷飞霰密，道人定起幽情逸。\n忽邀龙子幻新妆，粉淡香干春一笔。\n寒梢瘦着苔衣昏，坏色空留梦裏身。\n几回月堕交疏晓，霜髮相看不知老。",
        "dynasty": "宋",
        "collection_info": null
    },
    {
        "uuid": "1ac3bdb4cf47282b74263b2760701b3b",
        "title": "寄怀仙居赞府尤贵端",
        "author": "林表民",
        "content": "乐安山水佳，游屐独未至。\n復有县佐贤，欲见形梦寐。\n忆昨交际初，篝灯饮文字。\n数卷出宝储，三人若鼎峙。\n相忘略形骸，同道许气义。\n间之欻半朞，仰止惟一志。\n咸言居官清，或说立趣异。\n对松悟诗玄，饮水乐书味。\n于此可怡悦，视彼持游戏。\n芸隠示倡酬，玉川辱简记。\n不敏既重惭，有碍亦每喟。\n牖月揖耿光，瓶梅想幽致。\n思苦夜无眠，吟成托邮骑。",
        "dynasty": "宋",
        "collection_info": null
    }
]