[
    {
        "title": "东湖  其一",
        "author": "王云",
        "content": "湖景甲东城，亭台相照清。\n地分春色早，波动日华生。\n绝胜新图展，涵虚古鑑明。\n绿杨烟岸侧，风约钓舟横。",
        "dynasty": "宋",
        "collection_info": null
    },
    {
        "title": "东湖  其二",
        "author": "王云",
        "content": "三月前头二月天，湖亭雄绝富韶妍。\n石形卓砌虎蹲岸，樯影浸波龙卧渊。\n向日鲜明花曝锦，随风零乱柳飞绵。\n春来此地堪行乐，谁共赏心张雅筵。",
        "dynasty": "宋",
        "collection_info": null
    },
    {
        "title": "赠大仰齐禅师",
        "author": "王云",
        "content": "大仰古名剎，师居二纪中。\n本无一法说，须信万缘空。\n体与大虚合，心将诸祖同。\n唐来三百载，不坠释迦风。",
        "dynasty": "宋",
        "collection_info": null
    },
    {
        "title": "赠仰山简老",
        "author": "王云",
        "content": "简师飞锡地，天外集云峰。\n挐石松根瘦，歆窗竹影浓。\n山寒侵坏衲，涧响杂疏钟。\n客问西来意，无言凭短筇。",
        "dynasty": "宋",
        "collection_info": null
    },
    {
        "title": "题李都官道堂",
        "author": "王云",
        "content": "高挂朝冠返故乡，静延真侣创新堂。\n不容閒草依阶砌，已许归云宿栋梁。\n爱客定须添酒病，惜春应未减诗狂。\n肯同阮巷分南北，松竹交阴隔藓墙。",
        "dynasty": "宋",
        "collection_info": null
    },
    {
        "title": "题张氏钟秀阁",
        "author": "王云",
        "content": "卜筑䫫郊扉，登临野趣宜。\n鸥边春浪间，草外碧云低。\n画忆王摩诘，诗渐杜拾遗。\n徘徊半楼月，残夜水明时。",
        "dynasty": "宋",
        "collection_info": null
    },
    {
        "title": "句  其一",
        "author": "王云",
        "content": "为怜绿叶四时在，不可朱阑一日无。",
        "dynasty": "宋",
        "collection_info": null
    },
    {
        "title": "句  其二",
        "author": "王云",
        "content": "经夏地无暑，未寒泉有冰。",
        "dynasty": "宋",
        "collection_info": null
    }
]