[
    {
        "title": "仙华重午",
        "author": "张森",
        "content": "空山值端午，采蒲南涧滨。\n蒲生裹白石，涧水清粼粼。\n蟠根寸九节，服食能通真。\n采之不盈掬，土洁含芳辛。\n行行登绝境，有花如车轮。\n奇哉世莫识，持扣山中人。\n山人耳垂肩，羽佩青衣巾。\n乘飈控玄鹤，泛景下苍岷。\n我行意其仙，再拜询所因。\n仙人揽花笑，见尔还千春。\n语我勿復道，倏去无留尘。\n归来有余叹，三嚥华池津。",
        "dynasty": "宋",
        "collection_info": null
    }
]