[
    {
        "uuid": "deaf620169f08076a490a8683ff96441",
        "title": "清江曲",
        "author": "苏坚",
        "content": "属玉双飞水满塘，菰蒲深处浴鸳鸯。\n白苹满棹归来晚，秋着芦花一岸霜。\n扁舟繫岸依林樾，萧萧两鬓吹华髪。\n万事不理醉復醒，长占烟波弄明月。",
        "dynasty": "宋",
        "collection_info": null
    },
    {
        "uuid": "a0caad4798747a0816c93cb98a564d72",
        "title": "后清江曲",
        "author": "苏坚",
        "content": "层波渺渺山苍苍，轻霜殒木莲叶黄。\n呼儿极浦下笭箵，社瓮欲熟浮蛆香。\n轻蓑淅沥鸣秋雨，日暮乘流自相语。\n一笛清风万事休，白鸟翩翩落烟渚。",
        "dynasty": "宋",
        "collection_info": null
    },
    {
        "uuid": "75500ac2d3ca026f3cdd44c804a4fc23",
        "title": "重过石井",
        "author": "苏坚",
        "content": "登临萧寺几回头，石怪林深山自秋。\n地布黄金长照日，泉溜碧玉暗通沟。\n浚穿地脉疑无底，静嚙崖根更不流。\n多谢老僧勤供佛，井华晓汲注瓷瓯。",
        "dynasty": "宋",
        "collection_info": null
    },
    {
        "uuid": "c40f911813eec329ac73c07a3d918ba0",
        "title": "题金相寺三首  其一",
        "author": "苏坚",
        "content": "丈室十一尺，闽山数百层。\n春风近梅柳，腊水漫沟塍。",
        "dynasty": "宋",
        "collection_info": null
    },
    {
        "uuid": "58c7e46f5390957a3789eaef29773b49",
        "title": "题金相寺三首  其二",
        "author": "苏坚",
        "content": "已爱观音远俗尘，鹫峰林壑更清新。\n不辞遍历安禅地，要使溪山识主人。",
        "dynasty": "宋",
        "collection_info": null
    },
    {
        "uuid": "b3fcbd3385143172643b539ee5bccc2e",
        "title": "题金相寺三首  其三",
        "author": "苏坚",
        "content": "隐约开旸谷，坐看云气升。\n地神如献秀，一色露山棱。",
        "dynasty": "宋",
        "collection_info": null
    },
    {
        "uuid": "b0ef70549a0b3982966206363955d2cf",
        "title": "句",
        "author": "苏坚",
        "content": "我梦扁舟浮震泽。",
        "dynasty": "宋",
        "collection_info": null
    }
]