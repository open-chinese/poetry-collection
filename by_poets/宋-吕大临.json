[
    {
        "uuid": "e9319ceee689052a0ff788e5f406e50c",
        "title": "北郊",
        "author": "吕大临",
        "content": "村北硗田久废耕，试投嘉谷望秋成。\n天时地力难前料，万粒须期一粒生。",
        "dynasty": "宋",
        "collection_info": null
    },
    {
        "uuid": "473a0c91ecac5f216618975f08902528",
        "title": "送刘户曹",
        "author": "吕大临",
        "content": "学如元凯方成癖，文似相如反类俳。\n独立孔门无一事，惟传颜氏得心斋。",
        "dynasty": "宋",
        "collection_info": null
    },
    {
        "uuid": "fcc2ef90005dcd9e1cff56feffeae90c",
        "title": "南溪淡真阁閒望",
        "author": "吕大临",
        "content": "栏外溪光溪外峰，重重平远杳连空。\n长将两眼安高处，扰扰都归俯视中。",
        "dynasty": "宋",
        "collection_info": null
    },
    {
        "uuid": "fadd414a8528880538c0528a793097b6",
        "title": "春静",
        "author": "吕大临",
        "content": "花气自来深户裏，鸟声长在远林中。\n班班叶影垂新荫，曳曳丝光入素空。",
        "dynasty": "宋",
        "collection_info": null
    },
    {
        "uuid": "ef46dc054405e0d29e587c00897ca071",
        "title": "探春",
        "author": "吕大临",
        "content": "摇曳风头欲振枯，柳梢垂髮不胜梳。\n从来轻薄纔先发，谁记秋霜坠叶初。",
        "dynasty": "宋",
        "collection_info": null
    },
    {
        "uuid": "0ca3c0569fd21fb99165deeb6bfd1851",
        "title": "礼",
        "author": "吕大临",
        "content": "礼仪三百復三千，酬酢天机理必然。\n寒即加衣饥即食，孰为末后孰为先。",
        "dynasty": "宋",
        "collection_info": null
    },
    {
        "uuid": "a915ebefbb430a5c1196fbf9577e4cba",
        "title": "寒食道中",
        "author": "吕大临",
        "content": "漠漠云浓阴欲坠，迢迢远路马行迟。\n春风境界无边畔，花下游人恐未知。",
        "dynasty": "宋",
        "collection_info": null
    },
    {
        "uuid": "0fbf3342ca3a5065c7b06891832d9ce3",
        "title": "蓝田",
        "author": "吕大临",
        "content": "背负肩任几百斤，山蹊寸进仅容身。\n先难后获应如是，重愧端居饱食人。",
        "dynasty": "宋",
        "collection_info": null
    },
    {
        "uuid": "077aca5c26f46b56e8c63d5f4d91f672",
        "title": "克己",
        "author": "吕大临",
        "content": "克己功夫未肯加，吝骄封闭缩如蜗。\n试于清夜深思省，剖破藩篱即大家。",
        "dynasty": "宋",
        "collection_info": null
    },
    {
        "uuid": "b9e65a4f60e7ab628f44ee7b86aa1215",
        "title": "经筵大雪不罢讲  其一",
        "author": "吕大临",
        "content": "水晶宫殿玉花零，点缀宫槐卧素屏。\n特敕下帘延墨客，不因风雪废谈经。",
        "dynasty": "宋",
        "collection_info": null
    },
    {
        "uuid": "d7240e126486421b41317970da629db2",
        "title": "经筵大雪不罢讲  其二",
        "author": "吕大临",
        "content": "强记师承道古先，无穷新意出尘编。\n一言有补天颜动，全胜三军贺凯旋。",
        "dynasty": "宋",
        "collection_info": null
    },
    {
        "uuid": "a29f0048c7c988d6ef20a1c01ef460b1",
        "title": "效尧夫体寄仲兄",
        "author": "吕大临",
        "content": "治非知务功何有，见必先几义始精。\n饭放不应论齿决，水来安可病渠成。\n高才况自当名世，大业终期至太平。\n可惜良时难再得，东山应不负苍生。",
        "dynasty": "宋",
        "collection_info": null
    }
]