[
    {
        "uuid": "3f35c0490650745da96fff96ec00f8cc",
        "title": "月华清 花影摇春",
        "author": "洪瑹",
        "content": "花影摇春，虫声吟暮，九霄云幕初卷。\n谁驾冰蟾，拥出桂轮天半。\n素魄映、青琐窗前，皓彩散、画阑干畔。\n凝眄。\n见金波滉漾，分辉鹊殿。\n况是风柔夜暖。\n正燕子新来，海棠微绽。\n不似秋光，只照离人肠断。\n恨无奈、利锁名缰，谁为唤、舞裙歌扇。\n吟玩。\n怕铜壶催晓，玉绳低转。",
        "dynasty": "宋",
        "collection_info": null
    },
    {
        "uuid": "88fc6bdc43e018a2b4df00a37dd869a5",
        "title": "水龙吟 经年不见书来",
        "author": "洪瑹",
        "content": "经年不见书来，后期杳杳从谁问。\n柳英蜡小，柳枝金嫩，艳阳春近。\n罗幕风柔，泛红浮绿，连朝花信。\n念平生多少，情条恨叶，镇长使、芳心困。\n可是风流薄命。\n镜台前、松松蝉鬓。\n茜桃凝粉，熏兰涨腻，翠愁红损。\n纵使归来，灯前月下，恐难相认。\n卷重帘憔悴，残妆泪洗，把罗襟搵。",
        "dynasty": "宋",
        "collection_info": null
    },
    {
        "uuid": "42744b088462359f83d0a06d9596ae53",
        "title": "蓦山溪 潮平风稳",
        "author": "洪瑹",
        "content": "潮平风稳，行色催津鼓。\n回首望重城，但满眼、红云紫雾。\n分香解佩，空记小楼东，银烛暗，绣帘垂，昵昵凭肩语。\n关山千里，垂柳河桥路。\n燕子又归来，但惹得、满身花雨。\n彩笺不寄，兰梦更无凭，灯影下，月明中，魂断金钗股。",
        "dynasty": "宋",
        "collection_info": null
    },
    {
        "uuid": "524b63ef1330c0dd0ef3555230be5f76",
        "title": "齐天乐 辘轳声破银床冻",
        "author": "洪瑹",
        "content": "辘轳声破银床冻，霜寒又侵鸳被。\n皓月疏钟，悲风断漏，惊起画楼人睡。\n银屏十二。\n叹尘满丝簧，暗消金翠。\n可恨风流，故人迢递隔千里。\n相思情绪最苦，旧欢无续处，魂梦空费。\n断雁无情，离鸾有恨，空想吴山越水。\n花憔玉悴。\n但翠黛愁横，红铅泪洗。\n待剪江梅，倩人传此意。",
        "dynasty": "宋",
        "collection_info": null
    },
    {
        "uuid": "8ba28f78153c2fb1d2f7a8c346bbc27f",
        "title": "菩萨蛮 断虹远饮横江水",
        "author": "洪瑹",
        "content": "断虹远饮横江水。\n万山紫翠斜阳里。\n系马短亭西。\n丹枫明酒旗。\n浮生长客路。\n事逐孤鸿去。\n又是月黄昏。\n寒灯人闭门。",
        "dynasty": "宋",
        "collection_info": null
    },
    {
        "uuid": "5b6627f44a67d6f753248b8bb5219315",
        "title": "菩萨蛮 吴姬压酒浮红蚁",
        "author": "洪瑹",
        "content": "吴姬压酒浮红蚁。\n少年未饮心先醉。\n驻马绿阳阴。\n酒楼三月春。\n相看成一笑。\n遗恨知多少。\n回首欲魂销。\n长桥连断桥。",
        "dynasty": "宋",
        "collection_info": null
    },
    {
        "uuid": "fd7e83ec6fb6122762747f6d9112b16f",
        "title": "踏莎行 满满金杯",
        "author": "洪瑹",
        "content": "满满金杯，垂垂玉筋。\n离歌不放行人去。\n醉中扶上木兰船，醒来忘却桃源路。\n带绾同心，钗分一股。\n断魂空草高唐赋。\n秋山万叠水云深，茫茫无着相思处。",
        "dynasty": "宋",
        "collection_info": null
    },
    {
        "uuid": "4aee110011c93adfa79f48c7973223ca",
        "title": "瑞鹤仙 听梅花吹动",
        "author": "洪瑹",
        "content": "听梅花吹动，凉夜何其，明星有烂。\n相看泪如霰。\n问而今去也，何时会面。\n匆匆聚散。\n恐便作、秋鸿社燕。\n最伤情、夜来枕上，断云零雨何限。\n因念。\n人生万事，回首悲凉，都成梦幻。\n芳心缱绻。\n空惆怅，巫阳馆。\n况船头一转，三千馀里，隐隐高城不见。\n恨无情、春水连天，片帆似箭。",
        "dynasty": "宋",
        "collection_info": null
    },
    {
        "uuid": "0369f8eb3a14057d79f70073e69459cf",
        "title": "浪淘沙 花雾涨冥冥",
        "author": "洪瑹",
        "content": "花雾涨冥冥。\n欲雨还晴。\n薄罗衫子正宜春。\n无奈今宵鸳帐里，身是行人。\n别酒不须斟。\n难洗离情。\n丝鞘如电紫骝鸣。\n肠断画桥芳草路，月晓风清。",
        "dynasty": "宋",
        "collection_info": null
    },
    {
        "uuid": "d2d34bf29176cecc8a2edc985ee07d7d",
        "title": "南柯子・南歌子 柳浪摇晴沼",
        "author": "洪瑹",
        "content": "柳浪摇晴沼，荷风度晚檐。\n碧天如水印新蟾。\n一罅清光斜露、玉纤纤。\n宝镜微开匣，金钩半押帘。\n西楼今夜有人忺。\n应傍妆台低照、画眉尖。",
        "dynasty": "宋",
        "collection_info": null
    },
    {
        "uuid": "03dd31e7419b03c1c54059c3fdd136e3",
        "title": "永遇乐 歌雪徘徊",
        "author": "洪瑹",
        "content": "歌雪徘徊，梦云溶曳，欲劝春住。\n薄幸杨花，无端杜宇，抵死催教去。\n参差烟岫，千回百匝，不解禁春归路。\n病厌厌，那堪更听，小楼一夜风雨。\n金钗斗草，玉盘行菜，往事了无凭据。\n合数松儿，分香帕子，总是牵情处。\n小桃朱户，题诗在否，尚忆去年崔护。\n绿阴中，莺莺燕燕，也应解语。",
        "dynasty": "宋",
        "collection_info": null
    },
    {
        "uuid": "51197f24a4e60065328200ea6d750ebf",
        "title": "谒金门 风共雨",
        "author": "洪瑹",
        "content": "风共雨。\n催尽乱红飞絮。\n百计留春春不住。\n杜鹃声更苦。\n细柳官河狭路。\n几被婵娟相误。\n空忆坠鞭遗扇处。\n碧窗眉语度。",
        "dynasty": "宋",
        "collection_info": null
    },
    {
        "uuid": "ab752e627fc057b462d9cfea1f685d99",
        "title": "菩萨蛮 玉琴不疗文园病",
        "author": "洪瑹",
        "content": "玉琴不疗文园病。\n对花长抱深深恨。\n恨入鬓霜边。\n才情输少年。\n蛾眉梳坠马。\n翠袖熏兰麝。\n醉梦未全醒。\n绿窗啼晓莺。",
        "dynasty": "宋",
        "collection_info": null
    },
    {
        "uuid": "969bc4325795f34e7f8dce3cdc925e29",
        "title": "阮郎归 东风吹破藻池冰",
        "author": "洪瑹",
        "content": "东风吹破藻池冰。\n晴光开五云。\n绿情红意两逢迎。\n扶春来远林。\n花艳艳，玉英英。\n罗衣金缕明。\n闹蛾儿簇小蜻蜓。\n相呼看试灯。",
        "dynasty": "宋",
        "collection_info": null
    },
    {
        "uuid": "41cb7d3d520b20abcea1fd122fbbc01f",
        "title": "行香子 楚楚精神",
        "author": "洪瑹",
        "content": "楚楚精神。\n杨柳腰身。\n是风流、天上飞琼。\n凌波微步，罗袜生尘。\n有许多娇，许多韵，许多情。\n十年心事，两字眉婚。\n问何时、真个行云。\n秋衾半冷，窗月窥人。\n想为人愁，为人瘦，为人颦。",
        "dynasty": "宋",
        "collection_info": null
    },
    {
        "uuid": "522a7929c432b573619617771ebc880d",
        "title": "鹧鸪天 意态婵娟画不如",
        "author": "洪瑹",
        "content": "意态婵娟画不如。\n莹然初日照芙蕖。\n笑捐琼佩遗交甫，肯把文梭掷幼舆。\n花上蝶，水中凫。\n芳心密意两相于。\n情知不作庭前柳，到得秋来日日疏。",
        "dynasty": "宋",
        "collection_info": null
    }
]