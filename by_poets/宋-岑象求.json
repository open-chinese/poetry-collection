[
    {
        "uuid": "bc68908910cff428fae248f5e192e260",
        "title": "再至新定有感",
        "author": "岑象求",
        "content": "蜀地吴天各一涯，去来三纪亦云赊。\n乌龙遶郭俨如旧，白髮满头良可嗟。\n老矣不堪多感慨，使乎何处是光华。\n周行历览犹疑梦，更问庭槠几度花。",
        "dynasty": "宋",
        "collection_info": null
    },
    {
        "uuid": "49bffb0b4eeeec609a8ce7b29f33bd16",
        "title": "咏县厅前古槠木",
        "author": "岑象求",
        "content": "三十年前宰一同，朝朝相对此庭中。\n如今翠叶樛枝好，依旧朱栏戒石东。\n潘岳河阳花立尽，陶潜彭泽柳随空。\n唯君独负坚刚操，何异灵椿与夏虫。",
        "dynasty": "宋",
        "collection_info": null
    },
    {
        "uuid": "e80ef76c70e57d802c56adb30baea7f8",
        "title": "涤虑轩",
        "author": "岑象求",
        "content": "圣人重洗心，君子贵浴德。\n清心是道场，金仙有遗则。\n人言我虑不须涤，我谓几人能涤得。\n以此息万缘，以此销六贼。\n君不见水观月观成道人，尽向此门生妙识。",
        "dynasty": "宋",
        "collection_info": null
    },
    {
        "uuid": "77b0884d2b3dba39e06bf4da6b29eaf4",
        "title": "中岩",
        "author": "岑象求",
        "content": "潇洒监城隈，聊驱俗驾回。\n世尘飞不到，山色翠成堆。",
        "dynasty": "宋",
        "collection_info": null
    },
    {
        "uuid": "307b9c652e96f4fb014800e9a2ae74a6",
        "title": "剑门关",
        "author": "岑象求",
        "content": "当道双峰闢，凌空万仞酋。\n于秦置扃鐍，与蜀作襟喉。",
        "dynasty": "宋",
        "collection_info": null
    },
    {
        "uuid": "3fb09a58d55536c3b14619080834ab42",
        "title": "游定林院",
        "author": "岑象求",
        "content": "野阔莲宫迥，楼台半倚山。\n地联巴峡近，门对濮溪湾。\n柏径松烟湿，石房雨藓斑。\n白云邀客住，明月伴僧閒。\n经梵喧譁外，香灯杳霭间。\n胜游成邂逅，危构喜跻攀。\n世路诚何极，尘心久欲还。\n輶车正催发，缓步出重关。",
        "dynasty": "宋",
        "collection_info": null
    }
]