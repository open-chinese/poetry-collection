[
    {
        "uuid": "b30b5a5c4b9ed465926addba84cf0107",
        "title": "题资福院平绿轩",
        "author": "张掞",
        "content": "禅窗虚敞瞰西南，野色溪光接画檐。\n云去碧天无间断，一看依约见山尖。",
        "dynasty": "宋",
        "collection_info": null
    },
    {
        "uuid": "27d76db9b94e3c1ad33970aed7c982a0",
        "title": "贺两府入东西府",
        "author": "张掞",
        "content": "五仙同日集蓬莱，玉宇珠帘次第开。\n乍向壶中窥日月，犹疑海上见楼台。\n光生金铉调元地，荣极璇枢命世才。\n共荷尽贤天地宠，定知霖雨及时来。",
        "dynasty": "宋",
        "collection_info": null
    },
    {
        "uuid": "8bcd295a96b7c03836a3bc5fe82f2502",
        "title": "题资福院平绿轩",
        "author": "张掞",
        "content": "禅窗虚敞瞰西南，野色溪光接画檐。\n云去碧天无间断，一眉依约见山尖。",
        "dynasty": "宋",
        "collection_info": null
    },
    {
        "uuid": "d244dc5923333bf8e3de3cb54af57b38",
        "title": "静照堂",
        "author": "张掞",
        "content": "牛斗光芒下，江山形胜中。\n招提万法本，静照一堂空。\n花木含春意，门庭话古风。\n支郎乞诗什，愧匪雅南工。",
        "dynasty": "宋",
        "collection_info": null
    },
    {
        "uuid": "dd706907b403ecdcd1720f19a838f55c",
        "title": "留题灵岩寺",
        "author": "张掞",
        "content": "再见祇园树，流光二十年。\n依然山水地，况是雪霜天。\n阁影移寒日，钟声出暝烟。\n粗官苦奔走，一宿亦前缘。",
        "dynasty": "宋",
        "collection_info": null
    },
    {
        "uuid": "08c238e21f05e8106172f32d94e44c4a",
        "title": "送议公详公诗",
        "author": "张掞",
        "content": "峨峨日观出云层，西麓灵庵寄佛乘。\n金地阙人安大众，玉京选士得高僧。\n霜刀断腕羣魔伏，钿轴存心奥义增。\n顾我旧山泉石美，湔除诸恶赖贤能。",
        "dynasty": "宋",
        "collection_info": null
    },
    {
        "uuid": "b53cc11aaed568e00ddcce4c68797db9",
        "title": "敕差灵岩寺主大师详公赴寺",
        "author": "张掞",
        "content": "黄纸除书下九天，岱宗西麓镇金田。\n鹫峰肃肃臻多士，兰社熙熙抚众贤。\n像室光华辉晓日，禅心清凈擢秋莲。\n山泉自此增高洁，云集十方结胜缘。",
        "dynasty": "宋",
        "collection_info": null
    }
]