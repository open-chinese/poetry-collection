[
    {
        "title": "晓望  其一",
        "author": "卢奎",
        "content": "武陵都会俗豪奢，井邑云连几万家。\n东望李洲余橘实，西迎秦洞出桃花。\n宦游稔识衣冠盛，罢去犹怜道路赊。\n十九年来人事改，暮山依旧锁烟霞。",
        "dynasty": "宋",
        "collection_info": null
    },
    {
        "title": "晓望  其二",
        "author": "卢奎",
        "content": "郡枕寒江卧虎形，池饶千里势宽平。\n曾劳秦楚雄吞併，几误孙刘力战争。\n尚忆笙歌游绿野，岂期牛马牧芜城。\n夕阳杖策闲登赏，怀古观今一怆情。",
        "dynasty": "宋",
        "collection_info": null
    },
    {
        "title": "晓望  其三",
        "author": "卢奎",
        "content": "郭外临沅一水长，朝宗东下合潇湘。\n昔观竞渡皆游舸，今听鸣鼙尽战航。\n自古胜妖无过德，到头兼弱亦因强。\n看看一洗腥羶尽，千里还闻有芷香。",
        "dynasty": "宋",
        "collection_info": null
    }
]