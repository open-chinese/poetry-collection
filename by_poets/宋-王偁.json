[
    {
        "uuid": "c39ec64fadc1b6bd15a1225ee636e7ad",
        "title": "谒张文献公祠",
        "author": "王偁",
        "content": "停舟曲江浒，吊古谒遗祠。\n岩岩始兴公，遗泽芬在斯。\n堂倾风雨萃，碑断苔藓滋。\n芳春□行旅，落日归文狸。\n唐宫替无事，衡鉴方独持。\n弼谐展嘉猷，谠论非□□。\n雝雝朝阳凤，粲粲补衮丝。\n侧闻卧病后，九庙烟尘□。\n渔阳突骑来，中华混群彝。\n信哉砥柱力，用舍同安危。\n昭陵铁马空，僊李祚九疑。\n维余兰菊存，千秋恒若兹。\n我来荐微诚，再拜当前墀。\n顾瞻庙貌间，风度犹可希。\n武溪何茫茫，笔峯亦巍巍。\n只今相业隆，孰与前修期。\n临风一长叹，山雨来霏霏。",
        "dynasty": "宋",
        "collection_info": null
    },
    {
        "uuid": "b269cabf277e3eae8c99fe7526c21f84",
        "title": "余襄公祠",
        "author": "王偁",
        "content": "寂寞孤城野水滨，乱余犹见几家存。\n女墙落日埋秋草，官树啼乌集暮云。\n百战徒闻存国步，孤忠谁復吊英魂。\n夜来遗庙荒庭月，长逐悲笳不忍闻。",
        "dynasty": "宋",
        "collection_info": null
    }
]