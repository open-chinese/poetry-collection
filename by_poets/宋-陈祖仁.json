[
    {
        "uuid": "d375e37e80c8a557b268a86e59e95c07",
        "title": "释宗显重修宝梵院",
        "author": "陈祖仁",
        "content": "身浮沤□草头露，实见卓立中流柱。\n世网走逃如脱兔，菩提了了无他路。\n迷人捐躯大火聚，自灼自焚甘自苦。\n诸佛菩萨慈悯故，教以一舍无復取。\n显公超然知落处，功德销磨赀万数。\n一箪一钵朝昏度，佛事日富贫非虑。\n如是降心如是住，呕哕自蓄与虫蠹。\n风清松竹相尔汝，谁其嗣之需一悟。",
        "dynasty": "宋",
        "collection_info": null
    }
]