[
    {
        "uuid": "33c78eb86123559d4d648d13af9aa096",
        "title": "世綵堂",
        "author": "朱震",
        "content": "公家王母九十余，大父侍立垂白鬚。\n子孙还如祖妣寿，康强不用旁人扶。\n谁家高曾见五世，不比徐卿生二雏。\n闻说一门能养志，膳羞壶酒随亲意。\n畏暑黄童扇枕忙，学啼莱子斑衣戏。\n发为碧落新除吏，儿齿童眉復骀背。\n得寿当如卫武好，着书拟迈张苍贵。\n饵菊三公未闻道，芳泉万斛空劳费。\n岂知安乐便延年，无意益生生自至。\n高堂大幅垂轻绢，画出婵娟金翠翘。\n不如画出綵衣去，使人知德如唐尧。",
        "dynasty": "宋",
        "collection_info": null
    }
]