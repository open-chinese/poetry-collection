[
    {
        "uuid": "94ed5ec9bf816219c9d0afaa6bd5c518",
        "title": "题虞帝庙",
        "author": "陈宗礼",
        "content": "南国熏风入帝歌，至今遗庙只嵯峨。\n一天晓色怀明哲，四野春光想太和。\n存古尚瞻虞衮冕，抚时几换禹山河。\n海滨乐可忘天下，解写灵明是老轲。",
        "dynasty": "宋",
        "collection_info": null
    },
    {
        "uuid": "de0bfc570f87a0ba09ce073be70b3dc3",
        "title": "山行",
        "author": "陈宗礼",
        "content": "川原绿已张，春去今何在。\n深树涵幽姿，微云弄晴态。\n禽声互酬应，林霏閒明晦。\n渐远人蹟稀，清音自虚籁。",
        "dynasty": "宋",
        "collection_info": null
    },
    {
        "uuid": "10783b362ab4ef330ca9b7888d61ee03",
        "title": "晚出",
        "author": "陈宗礼",
        "content": "落日山气清，归禽噪林杪。\n意行忘远近，吟过深烟表。\n㶁㶁水萦田，幽幽云反峤。\n忽闻隣寺钟，沿途发长啸。",
        "dynasty": "宋",
        "collection_info": null
    },
    {
        "uuid": "e0a2f22331cadefd42ca42b03eea80d7",
        "title": "晓行",
        "author": "陈宗礼",
        "content": "披衣起遐征，微茫认前路。\n哀鸿天际云，残月水边树。",
        "dynasty": "宋",
        "collection_info": null
    },
    {
        "uuid": "b7bff15e4fb0f32a547ff0f3c439fb12",
        "title": "偕彭雅林游翠即席求和",
        "author": "陈宗礼",
        "content": "往事镌镵一梦同，游人聊此可从容。\n神仙已逝境犹在，洞府虽深户不封。\n阅遍古今云木老，洗空尘土石泉舂。\n此怀清白堪超世，何必星精特地逢。",
        "dynasty": "宋",
        "collection_info": null
    },
    {
        "uuid": "0f6cef07da320a0c92d56505913b3bcd",
        "title": "玉岩  其一",
        "author": "陈宗礼",
        "content": "山蹊屈曲石玲珑，今古游人兴不穷。\n一一圆明人不识，却寻石□任中通。",
        "dynasty": "宋",
        "collection_info": null
    },
    {
        "uuid": "5abbcd6e706ad87216189bdc98284b94",
        "title": "玉岩  其二",
        "author": "陈宗礼",
        "content": "翠屏青紫互高低，清凈仙人薜荔衣。\n正好观心坐岩下，忘归却是不忘归。",
        "dynasty": "宋",
        "collection_info": null
    },
    {
        "uuid": "ca1c046f3080f133c37053fa60aa93ab",
        "title": "石仙观",
        "author": "陈宗礼",
        "content": "千丈飞崖倚半空，火云时节此清风。\n身闲一日俱仙思，何用藏形古木中。",
        "dynasty": "宋",
        "collection_info": null
    },
    {
        "uuid": "1198d8ff340175554bb28d266664f1aa",
        "title": "澹山岩",
        "author": "陈宗礼",
        "content": "永州澹岩天下稀，山灵妙斲涪翁知。\n蹲猊翔凤献颖异，中有僊佛来娱嬉。\n我生骨相□冰雪，心境相□生怿悦。\n缘轻自笑来已迟，犹见岩前古时月。",
        "dynasty": "宋",
        "collection_info": null
    },
    {
        "uuid": "568d6a8b601b9c0110e0dedb34de2cee",
        "title": "紫霄观",
        "author": "陈宗礼",
        "content": "平陂復峻坂，曲折劳攀跻。\n中道忽孤绝，恍然遇安期。\n授以度世术，呼吸随风飞。\n长跪受隠文，三復叹且疑。\n变化岂不神，勾谲莫予期。\n回鞭指故山，从此问所归。",
        "dynasty": "宋",
        "collection_info": null
    },
    {
        "uuid": "fa0bba45377967636cd8374290b15531",
        "title": "句",
        "author": "陈宗礼",
        "content": "山川半为蛮烟纍，人物多因谪籍香。",
        "dynasty": "宋",
        "collection_info": null
    }
]