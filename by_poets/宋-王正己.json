[
    {
        "uuid": "be8782ddf26600187d9bd841c14b0591",
        "title": "赠藴上人",
        "author": "王正己",
        "content": "佛法诗名谁更继，未闻随分谒侯王。\n洗盂秋涧日华动，捣药夜堂云气香。\n苔藓乱青封迭石，杉松浓影过空墙。\n若非火岳□□地，那得吾师住久长。",
        "dynasty": "宋",
        "collection_info": null
    },
    {
        "uuid": "c67d53798950d19a1c10b65167ca7edc",
        "title": "赠廖融",
        "author": "王正己",
        "content": "湖南虽不就卑官，高卧深云道自安。\n病起坐当秋阁迥，酒醒吟对夜涛寒。\n炉中药熟分僧服，榻上琴闲借我弹。\n幸遇清朝有良鉴，退身争忍似方干。",
        "dynasty": "宋",
        "collection_info": null
    },
    {
        "uuid": "8def678b2ea0f1566ff2417108f0443b",
        "title": "天开图画亭",
        "author": "王正己",
        "content": "夜来残暑鏖西风，秋声摵摵先井桐。\n纤云四捲天开容，一碧万里磨青铜。\n使君退食新凉逢，厌看凝寝江云浓。\n领客欲送孤飞鸿，城隅高亭湿青红。\n旷望四野开心胸，前瞻江山胜而雄。\n瑠璃波光群玉峰，水墨正尔难为工。\n天开地闢今古中，此景自若无初终。\n天岂为我施新功，我心得之眼相从。\n收入几席无遗踪，锦囊得助防诗穷。\n向来神秀造化钟，李成郭熙将无同。\n强名图画託天公，抚掌一笑浮金钟。",
        "dynasty": "宋",
        "collection_info": null
    }
]