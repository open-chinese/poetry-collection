[
    {
        "title": "声声慢 羞朱妒粉",
        "author": "史可堂",
        "content": "羞朱妒粉，染雾裁云，淡然苍佩仙裳。\n半额蜂妆，莫道梳洗家常。\n碧罗乱萦小带，翠虬寒、一架清香。\n春思苦，倚晴娇无力，如待韩郎。\n密幄笼芳吟夜，任露沾轻袖，月转空梁。\n弱骨柔姿，偏解勾引诗狂。\n遗钿碎金满地，恨无情、风送韶光。\n闲昼永，看青青、垂蔓过墙。",
        "dynasty": "宋",
        "collection_info": null
    },
    {
        "title": "蓦山溪 危阑看月",
        "author": "史可堂",
        "content": "危阑看月，番做听秋雨。\n一滴一声愁，似相伴，离人悲苦。\n笼香袖冷，独立倚西风，红叶落，菊花残，都是关情处。\n如何排遣，赖有高阳侣。\n长啸酒垆边，且同赋、秋娘词句。\n山翁醉矣，一笛小楼空，思往事，看孤云，目断征鸿去。",
        "dynasty": "宋",
        "collection_info": null
    }
]