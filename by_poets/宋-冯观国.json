[
    {
        "title": "谢人",
        "author": "冯观国",
        "content": "踏遍红尘四百州，几多风月是良俦。\n朝来应笑酡颜叟，道不相侔风马牛。",
        "dynasty": "宋",
        "collection_info": null
    },
    {
        "title": "述怀",
        "author": "冯观国",
        "content": "落魄尘寰触处然，深藏妙用散神仙。\n笔端间作龙蛇走，壶裏常挑日月悬。\n漫假人伦来混世，只将酒盏度流年。\n潜修功行归何处，笑指瀛洲返洞天。",
        "dynasty": "宋",
        "collection_info": null
    },
    {
        "title": "酒间作",
        "author": "冯观国",
        "content": "南北东西总是家，自知身命属烟霞。\n只因贪恋一杯酒，误却碧桃千树花。",
        "dynasty": "宋",
        "collection_info": null
    },
    {
        "title": "题栋",
        "author": "冯观国",
        "content": "水非沟壑龙方卧，木是梧桐凤始栖。\n莫道男儿无去路，碧霄云外有仙梯。",
        "dynasty": "宋",
        "collection_info": null
    },
    {
        "title": "临终颂",
        "author": "冯观国",
        "content": "平生无町畦，任真但落魄。\n烂醉是生涯，天地为棺椁。",
        "dynasty": "宋",
        "collection_info": null
    },
    {
        "title": "题化龙坊酒楼壁",
        "author": "冯观国",
        "content": "若问先生归去来，此行直是到天台。\n碧桃瑶草紫芝熟，到日须容醉玉杯。",
        "dynasty": "宋",
        "collection_info": null
    }
]