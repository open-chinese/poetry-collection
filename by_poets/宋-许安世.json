[
    {
        "uuid": "aecbe061ab453e9a131a491efeb902ca",
        "title": "和蓬莱阁赏雪赋诗",
        "author": "许安世",
        "content": "南国收藏晚，黅天凛烈兴。\n日行黄道市，神御坎宫乘。\n元化初施种，穷阴乍丧朋。\n气随钧外转，云自泽中腾。\n集霰纷余凛，号风助峻棱。\n紫霄零杂佩，玄野碎增冰。\n缟色坳窊遍，寒光上下凝。\n候严知节应，空旷觉神澄。\n透隙还同舞，因方不待绳。\n雁飞朝愈急，鸡误夕相应。\n吟絮飘吴苑，禋茅秀楚塍。\n阶庭迷鹤鹜，林麓蔽薪蒸。\n瑶水三千里，昆崙九万层。\n槛前闚化国，波际失西陵。\n舟兴怀安道，鲈思鄙季鹰。\n胜游方罕值，高会喜相仍。\n涨海雄藩屏，东侯实股肱。\n蕊珠辞密侍，阿阁贲华称。\n将幕开樽俎，宾筵集俊能。\n醴杯亲劝酢，龙坂尽隮登。\n郢唱人谁继，皋谟世共矜。\n击辕知乱雅，附骥偶同蝇。\n绾席尘空满，婴衣体讵胜。\n仰瞻云汉丽，嘉惠岂虚膺。",
        "dynasty": "宋",
        "collection_info": null
    },
    {
        "uuid": "c7ebe36e542ee0f63cc19e74f01f6594",
        "title": "题清化山",
        "author": "许安世",
        "content": "霜钟清彻隔村闻，南渡横塘晓色分。\n浅浅溪流涵白石，微微山路入青云。\n劳生已负林泉约，薄宦空增世俗纷。\n见说定香无受想，为祛尘惑借余熏。",
        "dynasty": "宋",
        "collection_info": null
    },
    {
        "uuid": "24c514f0707f58686db4df728e6d55f7",
        "title": "游天章寺",
        "author": "许安世",
        "content": "常时俯仰尚为陈，千载重来感一深。\n曲水已伤迷故迹，崇山依旧对游人。\n萦纡雪路联珠骑，萧爽风亭岸角巾。\n秖恐瑶池归扈宴，不能修禊见深春。",
        "dynasty": "宋",
        "collection_info": null
    },
    {
        "uuid": "71c6b440ea9ff1088c351e3480929604",
        "title": "咏史",
        "author": "许安世",
        "content": "天下有诛赏，固非君所私。\n太宗泣君集，意恐劳臣疑。\n至公一以废，智术相维持。\n哀哉功名士，汲汲尚趋时。",
        "dynasty": "宋",
        "collection_info": null
    }
]