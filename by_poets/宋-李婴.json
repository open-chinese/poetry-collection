[
    {
        "uuid": "345baa8f1cef48000a616eef2bf59d90",
        "title": "满江红 荆楚风烟",
        "author": "李婴",
        "content": "荆楚风烟，寂寞近、中秋时候。\n露下冷、兰英将谢，苇花初秀。\n归燕殷勤辞巷陌，鸣蛩凄楚来窗牖。\n又谁念、江边有神仙，飘零久。\n横琴膝，携筇手。\n旷望眼，闲吟口。\n任纷纷万事，到头何有。\n君不见、凌烟冠剑客，何人气貌长依旧。\n归去来、一曲为君吟，为君寿。",
        "dynasty": "宋",
        "collection_info": null
    }
]