[
    {
        "title": "颂古",
        "author": "释可封",
        "content": "扫地泼水相公来，最好三门八字开。\n祇恐玉堂便归去，未容莲社久追陪。",
        "dynasty": "宋",
        "collection_info": null
    },
    {
        "title": "偈二首  其一",
        "author": "释可封",
        "content": "天左旋，地右转，过眼光阴人不荐。\n春已过，夏初临，尘劫来事在而今。\n今日事，来日事，历劫明明即这是。\n是则是，非又非，莫将鹤唳作鶑啼。",
        "dynasty": "宋",
        "collection_info": null
    },
    {
        "title": "偈二首  其二",
        "author": "释可封",
        "content": "衲僧家，端的别，脊梁铸就浑刚铁。\n有饭逢饥即便餐，有话逢人即便说。\n阿呵呵，如何说，今朝又是新阳节。",
        "dynasty": "宋",
        "collection_info": null
    },
    {
        "title": "颂古三首  其一",
        "author": "释可封",
        "content": "阿魏无真，水银无假。\n老倒南泉，可知礼也。",
        "dynasty": "宋",
        "collection_info": null
    },
    {
        "title": "颂古三首  其二",
        "author": "释可封",
        "content": "拈得须弥第一槌，铜头铁额岂容伊。\n盐梅舟楫并霖雨，不是斯人更是谁。",
        "dynasty": "宋",
        "collection_info": null
    },
    {
        "title": "颂古三首  其三",
        "author": "释可封",
        "content": "三军不动旗闪烁，龙蛇阵上看谋略。\n令人长忆李将军，万里晴空飞一鹗。",
        "dynasty": "宋",
        "collection_info": null
    }
]