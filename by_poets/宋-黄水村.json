[
    {
        "uuid": "6614220e5ab3c153f1bc41462c512b4a",
        "title": "解连环 凤楼倚倦",
        "author": "黄水村",
        "content": "凤楼倚倦。\n正海棠睡足，锦香衾软。\n似不似、雾阁云窗，拥绝妙灵君，霎时曾见。\n屏里吴山，又依约、兽环半掩。\n到教人觑了，非假非真，一种春怨。\n游丝落花满院。\n料当时、错怪杏梁归燕。\n记得栩栩多情，似蝴蝶飞来，扑翻轻扇。\n偷眼帘帷，早不见、画眉人面。\n但凝红生半脸，枕痕一线。",
        "dynasty": "宋",
        "collection_info": null
    }
]