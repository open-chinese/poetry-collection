[
    {
        "uuid": "b8633ecf2f402efff56a0906e15f1027",
        "title": "风瀑竹 阁住杏花雨",
        "author": "牟子才",
        "content": "阁住杏花雨。\n便新晴、等闲勾引，香车成雾。\n璧月光中箫凤远，袅袅馀音如缕。\n诮一似、群仙府。\n天意乍随人意好，渐星桥、度汉珠还浦。\n又何啻、列千炬。\n晚来乍觉阴盘固。\n笑人间、玉瓶瑶瑟，锦茵雕俎。\n无限升平宣政曲，回首中原何处。\n慨鸣镝、已无宫武。\n扑面胡尘浑未扫，强欢讴、还肯轩昂否。\n萦旧恨，为谁赋。",
        "dynasty": "宋",
        "collection_info": null
    },
    {
        "uuid": "337e1fc06e97e70fe5d4e20e5a17b153",
        "title": "南园",
        "author": "牟子才",
        "content": "买家喜傍水精宫，正是南园故址中。\n我欲筑堂名六老，追还庆历太平风。",
        "dynasty": "宋",
        "collection_info": null
    },
    {
        "uuid": "7d5dc26dbe7da2adab295cb17afae51f",
        "title": "宴江检详",
        "author": "牟子才",
        "content": "神螺卷雨入田畴，留得公堂一片秋。\n天上已催郎署去，人间难挽使华留。\n莫嫌仲举题舆晚，犹及东坡秉烛游。\n易在虎皮公在坐，试开宝箧为人谋。",
        "dynasty": "宋",
        "collection_info": null
    },
    {
        "uuid": "d9556836b8fc6c5fb916292c4e3239ed",
        "title": "同张倅宴吴吉州",
        "author": "牟子才",
        "content": "新阳葭管已浮灰，昨夜珠从合浦回。\n晓日鸾旗新竹契，春风龙炙古兰陔。\n青原别驾𣂏丹酒，碧落仙人醉玉梅。\n来岁五更三点入，直迎红药看苍苔。",
        "dynasty": "宋",
        "collection_info": null
    },
    {
        "uuid": "78c0c5bcf35302d9c290e4e2e63708d8",
        "title": "淳佑七年丁未十一月朔蔡九轩自江东提刑归抵家时三馆诸公以风霜随气节河汉下文章分韵赋诗送别得河字",
        "author": "牟子才",
        "content": "群玉之峰千丈高，太微左宇凌星河。\n承明着作记仙室，汗青芸香老研磨。\n瀛洲学士水苍佩，清响戛击谐云和。\n我朝仁祖重兹选，涵养泽媲周菁莪。\n一时搜罗尽才杰，论事往往无讥诃。\n四贤景佑国之镇，肯为公议轻倒戈。\n当年枨触鼎鼐意，愿与希文同谪播。\n庆历一客伤众客，醉饱过耳宁有他。\n文符搜索网打尽，谣咏可但仇傲歌。\n古来馆阁有如此，劲气金石相荡摩。\n能令皇图耸天际，势与泰华并嵯峨。\n南箕贝锦半天下，翻作采葛伤谗多。\n视若弁髦如土梗，甚者足蹋鲸海波。\n吁嗟此意久不作，遗响近续应非讹。\n西山有孙剩文采，二十八宿心包罗。\n芳菲弥章楚骚蕙，硕大且俨陈陂荷。\n峨冠蓬岛两冰暑，凌遡迤逦风玉珂。\n俯而就之岂不可，议论乃欲降妖魔。\n纪纲一疏有奇气，几微半语驱沉疴。\n手披逆鳞触震电，心翼汉鼎扶羲娥。\n悠然群聩发深省，诵之穆若清风过。\n凤凰肯啄我伤粟，骐骥岂饫天山禾。\n殿头拜疏勇莫遏，指点归问烟江蓑。\n要津未若急流退，苞栩孰与考槃过。\n使乎六辔咏柔耳，清节人士歌五紽。\n之齐出昼有时义，去就大抵师丘轲。\n蹇予覊旅生也后，颉颃蜚佩应殊科。\n前时连章乞身去，夜梦栩栩思珉璠。\n天高不闻心转切，为人岂忍甘婆娑。\n斧姦心事忧国念，大略相似柯伐柯。\n君今询度我如执，啜其泣矣心谓何。\n君不见熙宁元佑国是易，未尝俯仰惟东坡。\n又不见绍圣更张罹祸惨，百折不挫称涪皤。\n世间富贵何足道，倏忽殆类赴烛蛾。\n妍者妩媚姿夭冶，轻儇佻巧甘媕阿。\n甜淡祇腥八九息，酣寝喧鸣奏鼓鼍。\n谏君超然独醒苏，回首万望蓬一窠。\n倘陪高风驾黄鹄，归傲泉石间壁梭。\n俯佣鱼鈎晚获得，远寄或可酬清哦。\n疎桐缺月漏初断，鸿影缥缈还见么。\n他年邂逅谈旧事，抚掌一笑重呵呵。",
        "dynasty": "宋",
        "collection_info": null
    },
    {
        "uuid": "01799a36f9f9a25abdd35d953d313a78",
        "title": "春雨怀述  其一",
        "author": "牟子才",
        "content": "懒把闲情去问花，花如含泪向天涯。\n二分春色已抛过，几处芳枝蹇未芽。\n羯鼓无功缘底事，鶑梢已恨落谁家。\n门前杨柳黄犹淡，为问何时可暮鸦。",
        "dynasty": "宋",
        "collection_info": null
    },
    {
        "uuid": "c1fa167c116b539adf510b29f9e09e4c",
        "title": "春雨怀述  其二",
        "author": "牟子才",
        "content": "把酒临风酹太和，春光九十已无多。\n四阳壮矣阴如此，万卉凄其愁奈何。\n不怕生成销铄尽，祇缘花信等闲过。\n欲将诗句勾晴色，南墅骚人制芰荷。",
        "dynasty": "宋",
        "collection_info": null
    },
    {
        "uuid": "a673e930fe0accaab17ee13851db5c24",
        "title": "庆丁大监  其一",
        "author": "牟子才",
        "content": "两朝表异诏言温，忠厚根基百世培。\n岳麓湖湘多秀气，玉杯繁露是奇才。\n词章近接秦而上，学术羞肩汉以来。\n事业元从儒者出，经纶之地自恢恢。",
        "dynasty": "宋",
        "collection_info": null
    },
    {
        "uuid": "0745fa4465959e07c2aad19f633b0923",
        "title": "庆丁大监  其二",
        "author": "牟子才",
        "content": "三瑞堂前香燕凝，诗书一脉浸人心。\n韬峰不露全牛解，振鬣长嘶万马瘖。\n诸县屡丰公事少，朞年未及去思深。\n减租除粟兴三学，人口如碑咏到今。",
        "dynasty": "宋",
        "collection_info": null
    },
    {
        "uuid": "97d2c9a4f9fd1d9d9613b804f04d7cb7",
        "title": "庆丁大监  其三",
        "author": "牟子才",
        "content": "碧露犹余不尽翰，文章少露豹林斑。\n身行襄蜀江淮外，名在龚黄召杜间。\n使传暂劳濡辔沃，帅幢已耸碧油闲。\n笑谈尽护风寒了，归踏春风辇路班。",
        "dynasty": "宋",
        "collection_info": null
    },
    {
        "uuid": "9ead4eac16693c0f34873c8ee5bff114",
        "title": "庆丁大监  其四",
        "author": "牟子才",
        "content": "侯门六射喜从逢，今岁丰和夐不同。\n漕輓甫资萧相策，閟宫恰寿鲁僖功。\n鹤归动是三千岁，松梦终当十八公。\n愿举家风祝公寿，夜来已压小槽红。",
        "dynasty": "宋",
        "collection_info": null
    }
]