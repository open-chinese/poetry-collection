[
    {
        "uuid": "e5ef1694f297c5d4e06fe981a714c2e2",
        "title": "谷",
        "author": "赵孟淳",
        "content": "农夫怨，农夫怨，此怨非是怨年荒，此怨翻因年谷贱。\n终年辛苦不少懈，及到秋成拟偿债。\n谁知斛粟不百钱，利尚不偿本仍在。\n秋来露冷刈穫时，早是朝来债又催。\n况兼荒政输官急，不管农夫垂泪泣。\n君王明哲洞无遗，此怨君王知不知。",
        "dynasty": "宋",
        "collection_info": null
    },
    {
        "uuid": "7705a0187a09cdc601a78140d1d94129",
        "title": "题高尚书夜山图二首  其一",
        "author": "赵孟淳",
        "content": "月底江山如昼好，楼中几席与秋清。\n剡藤不到高人手，一段风流可得成。",
        "dynasty": "宋",
        "collection_info": null
    },
    {
        "uuid": "1f346c4f7250a87d2064fc658e0a4935",
        "title": "题高尚书夜山图二首  其二",
        "author": "赵孟淳",
        "content": "江行山立月盘桓，有客无言楼上看。\n清兴肯随城漏尽，夜深风露恐高寒。",
        "dynasty": "宋",
        "collection_info": null
    },
    {
        "uuid": "051edd2b58396c1c79c627ba7ef15a98",
        "title": "题桃",
        "author": "赵孟淳",
        "content": "滴粉挼酥晕几重，风前红雨一枝浓。\n世间是色皆为妄，除却夭桃单种松。",
        "dynasty": "宋",
        "collection_info": null
    },
    {
        "uuid": "2d9c1db5be1af76dee8da41c9d9cf752",
        "title": "题梅",
        "author": "赵孟淳",
        "content": "雪意垂垂浸碧虚，香生一缕上琴书。\n何须百万西湖宅，遇有梅花便可居。",
        "dynasty": "宋",
        "collection_info": null
    },
    {
        "uuid": "34a2648227e5e216d2e92fdeafe723c9",
        "title": "句",
        "author": "赵孟淳",
        "content": "落花遇雨扫不去，败草经春刬又生。",
        "dynasty": "宋",
        "collection_info": null
    }
]