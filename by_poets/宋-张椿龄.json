[
    {
        "title": "思高人",
        "author": "张椿龄",
        "content": "仙人昔是瑶池客，佩玉鸣銮生羽翮。\n骑鲸千载说白云，弱水三万那可隔。\n蓬瀛深处乃其家，无限真仙衣绛霞。\n相呼酌醴劝蟠桃，安期大枣端如瓜。\n龙吟虎啸众乐奏，神芝瑞草生奇葩。\n愿将此意踵太古，自然之道非特夸。",
        "dynasty": "宋",
        "collection_info": null
    },
    {
        "title": "寄故人",
        "author": "张椿龄",
        "content": "浮生难百岁，能得几日月。\n渐缺口中牙，将衰鬓边髮。\n人情不久长，翻手成胡越。\n急急早归来，从今好休歇。",
        "dynasty": "宋",
        "collection_info": null
    },
    {
        "title": "思方外友",
        "author": "张椿龄",
        "content": "我闻仙人隐尘寰，带索不整轻云寒。\n练气萧萧颜如丹，写诗赋咏锵琅玕。\n自言富贵无所待，一啸万古神情欢。\n嗟哉世故散淳朴，那识五体存真官。\n残形渗漉亏灵药，夙夕不愧精神单。\n仙芝混成生恍惚，道在此身端可观。\n离明坎兑发变化，大似百渎还海湍。\n光辉便可揖玄上，胡用木钻钻石盘。\n亘古虚无阡陌阔，从君跨鹤而乘鸾。",
        "dynasty": "宋",
        "collection_info": null
    }
]