[
    {
        "uuid": "5eca868c541c8403fa9627a29d092c95",
        "title": "咸淳乙丑良月同张彭二寅契游七星岩因以纪胜",
        "author": "苏良",
        "content": "杖屦追随入翠蓬，玲珑一窍彻心胸。\n山罗斗宿英灵萃，地镇龙潜气势雄。\n碑藓犹涵周子泽，涧松仍有老包风。\n岁寒共约吾三友，要把清规踵二翁。",
        "dynasty": "宋",
        "collection_info": null
    },
    {
        "uuid": "8952a7e476869f8e36e5ee8902b99cde",
        "title": "再咏星岩",
        "author": "苏良",
        "content": "曾闻娲氏补天漏，也记春秋石陨星。\n却讶端岩星错落，何时漂坠数峯青。",
        "dynasty": "宋",
        "collection_info": null
    },
    {
        "uuid": "4ad17f59b863aeb071226b5e6afe5625",
        "title": "钓鳌台",
        "author": "苏良",
        "content": "汗漫孤槎到海滨，荒阡触目尽忧熏。\n休粮未遇赤松子，采蕨终惭孤竹君。\n甚欲去寻东道主，只愁见谕北山文。\n秋风吹动归与兴，又隔扶胥一片云。",
        "dynasty": "宋",
        "collection_info": null
    },
    {
        "uuid": "4a1b54ae188cb127e4ab694c525297b2",
        "title": "竹隠精舍",
        "author": "苏良",
        "content": "千古仪型竹隠堂，此身虽晦道弥光。\n轩裳不入山林梦，尘土难侵冰雪肠。\n清影雅宜梅共瘦，高风堪与菊同芳。\n斯文一派流传远，羞把庭槐祝二郎。",
        "dynasty": "宋",
        "collection_info": null
    }
]