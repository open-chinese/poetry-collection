[
    {
        "title": "挽德润",
        "author": "方审权",
        "content": "力挽端平疏，追还元佑风。\n祇今名未正，自古直难容。\n去国身如叶，忧时鬓易蓬。\n转输烦计使，镇抚仗元戎。\n化寓文章内，人游礼乐中。\n五年怀赤子，一念契苍穹。\n宠仅优奎阁，言犹简帝聪。\n顿忘前席召，虚抱死疆衷。\n预决同师鲁，先知即了翁。\n至诚存素履，定力见临终。\n族党哲人逝，朝家善类空。\n我为天下哭，非但哭吾崇。",
        "dynasty": "宋",
        "collection_info": null
    }
]