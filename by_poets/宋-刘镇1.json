[
    {
        "uuid": "e10d6382419afa0cf969a967d10f7cfc",
        "title": "贺新郎 翠葆摇新竹",
        "author": "刘镇1",
        "content": "翠葆摇新竹。\n正榴花、枝头叶底，斗红争绿。\n谁在纱窗停针线，闲理竹西旧曲。\n又还是、兰汤新浴。\n手弄合欢双彩索，笑偎人、福寿低相祝。\n金凤亸，艾花矗。\n龙舟噀水飞相逐。\n记当年、怀沙旧恨，至今遗俗。\n雨过平芜浮天阔，画艗凌波尽簇。\n沸十里、笙歌声续。\n好是蟾钩随归棹，任欢呼、船重成颓玉。\n犹未忍，罩银烛。",
        "dynasty": "宋",
        "collection_info": null
    },
    {
        "uuid": "51387c9b8803bdaec0ff9f3a7ab7f6fd",
        "title": "天香 漠漠江皋",
        "author": "刘镇1",
        "content": "漠漠江皋，迢迢驿路，天教为春传信。\n万木丛边，百花头上，不管雪飞风紧。\n寻交访旧，惟翠竹、寒松相认。\n不意牵丝动兴，何心衬妆添晕。\n孤标最甘冷落，不许蝶亲蜂近。\n直自从来洁白，个中清韵。\n尽做重闻塞管，也何害、香销粉痕尽。\n待到和羹，才明底蕴。",
        "dynasty": "宋",
        "collection_info": null
    }
]