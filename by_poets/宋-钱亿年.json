[
    {
        "uuid": "dd2c506a81a1807e7b2278eec3a5de1a",
        "title": "和唐子固见寄初冬晚步韵",
        "author": "钱亿年",
        "content": "凄风满寒谷，广陌照落日。\n繁霜排岸草，尪瘁怯寒栗。\n块坐阅残编，十日九不出。\n时为孤愤吟，嗟嗟类蟋蟀。\n歧路多阻艰，烟霞成痼疾。\n保是千金躯，他慕无终毕。\n远览尘垢外，无得初无失。\n溺志胶扰间，跧跽信匪一。\n阮生亦有言，何异裈中虱。\n呼童洗破觥，一醉真可必。\n耳热即呜呜，鄙野谁诃诘。\n浩歌莫予知，奚用聆清瑟。",
        "dynasty": "宋",
        "collection_info": null
    },
    {
        "uuid": "98f8afee4c3c2dd215104f923d1f5a8a",
        "title": "重阳",
        "author": "钱亿年",
        "content": "商飈惊秀木，松桂不受秋。\n萸菊有光辉，芬芳满金瓯。\n古来贤达人，逢时聊解忧。\n龙山孟参军，帽落初不羞。\n东篱陶征士，得酒更何求。\n若人不常有，至今称风流。\n节物自尔殊，生灭同一沤。\n浮世梦幻身，适意是良谋。\n山翁未尝乐，而亦未尝愁。\n吾独可奈何，任渠自悠悠。",
        "dynasty": "宋",
        "collection_info": null
    },
    {
        "uuid": "4fcc1a41b1489859543d2e81232a690b",
        "title": "避暑椒山呈潘师清",
        "author": "钱亿年",
        "content": "凉风生层峦，炎日遮迭嶂。\n我来兹地游，心焉乐清旷。\n为吏即华颠，愧临士民上。\n老丑畏近人，筋骸非少壮。\n知止远卑辱，奚敢谓高尚。\n龊龊方自持，良心未容放。\n促柱有繁音，庞聒无清唱。\n却暑御絺绤，自修终弭谤。\n居闲无适莫，且免萦重恙。\n俯仰心不惭，无言亦疏畅。",
        "dynasty": "宋",
        "collection_info": null
    },
    {
        "uuid": "049344a06eedf58cf47435409fe60a91",
        "title": "次太守李侍郎和郡博士包丈芍药韵二首  其一",
        "author": "钱亿年",
        "content": "栽花未免惜花残，忙裏应须护小栏。\n何似长松与修竹，不妨耐久静中看。",
        "dynasty": "宋",
        "collection_info": null
    },
    {
        "uuid": "9e7794762f58ef3f925f25cc0eb61067",
        "title": "次太守李侍郎和郡博士包丈芍药韵二首  其二",
        "author": "钱亿年",
        "content": "艳草妖花理易残，无劳太息抚雕栏。\n终年费尽壅培力，能共樽前几日看。",
        "dynasty": "宋",
        "collection_info": null
    },
    {
        "uuid": "90dd3fd3258fabc0c0877ad3b89e3a5f",
        "title": "呈盛逢时",
        "author": "钱亿年",
        "content": "倦翮知还心已休，无穷世事懒回头。\n是非不属闲人耳，月自当空水自流。",
        "dynasty": "宋",
        "collection_info": null
    },
    {
        "uuid": "7d6b1432f2448b473d0b02d550fc7e49",
        "title": "次游玉虚洞韵",
        "author": "钱亿年",
        "content": "茂松修竹昼阴阴，涧水幽流一径深。\n未必山中无外事，须知静躁总因心。",
        "dynasty": "宋",
        "collection_info": null
    }
]