[
    {
        "title": "离镡津",
        "author": "刘志行",
        "content": "公事无多早散衙，蜀中宁有寄来茶。\n龙光下照三江水，燕子重寻百姓家。\n畴昔买浆曾得玉，只今作饭类蒸沙。\n寄言道士玄都客，好种刘郎去后花。",
        "dynasty": "宋",
        "collection_info": null
    },
    {
        "title": "藤江",
        "author": "刘志行",
        "content": "驿使何曾寄岭梅，古藤花下小徘徊。\n无名异果自成树，没字残碑半是苔。\n木杪山鸡知旦昼，江心仙岛欠楼台。\n滩神凭险成遗庙，笑我何因到此来。",
        "dynasty": "宋",
        "collection_info": null
    },
    {
        "title": "尧山冬雪",
        "author": "刘志行",
        "content": "洪蒙一判天地晓，万古兹山青未了。\n朔南声教本一源，大地图舆古无考。\n玄冥此来事游戏，剪水作花南到地。\n腊前不识丰年瑞，翻令粤犬云间吠。",
        "dynasty": "宋",
        "collection_info": null
    },
    {
        "title": "舜洞秋风",
        "author": "刘志行",
        "content": "当年大驾巡南中，熏兮时兮歌南风。\n太音九奏凤凰集，真与尘世开盲聋。\n重华远矣成飞仙，湘灵洒泪秋风前。\n天荒地老不可诘，秋风满树凄寒蝉。",
        "dynasty": "宋",
        "collection_info": null
    }
]