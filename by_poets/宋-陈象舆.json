[
    {
        "uuid": "fbf3b433ab7be649741fff73af53d378",
        "title": "题义门胡氏华林书院",
        "author": "陈象舆",
        "content": "孝弟扬芳累世传，书斋云锁碧峰前。\n轩窗翠滴松筠接，砌槛清涵水石连。\n旌表华门诚积善，褒崇合族悫敦贤。\n义高管郑徽猷远，名重曾颜德行全。\n弟侄登科当景运，公卿记美会佳篇。\n华林胜概终寻访，旧约依依已数年。",
        "dynasty": "宋",
        "collection_info": null
    }
]