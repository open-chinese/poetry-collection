[
    {
        "uuid": "cea39c235e9b1bd4694d5819f489db32",
        "title": "题共乐堂",
        "author": "钱暄",
        "content": "疏就湖山秀气浓，花林茂列景争雄。\n管弦交奏客欢合，台榭竞登人喜同。\n环嶂鹭行飞早晚，平波鱼阵跃西东。\n荒芜芟去成佳致，换得汀洲月与风。",
        "dynasty": "宋",
        "collection_info": null
    },
    {
        "uuid": "bbdcd384e5aedce68bd07c239393ede6",
        "title": "游日山",
        "author": "钱暄",
        "content": "清晨渡水陟秋山，日上高原叶叶丹。\n已傍松筠寻磴道，更瞻台殿倚层峦。\n梁间云气蒸衣润，窗外岚光照席寒。\n顾我尘劳嗟少暇，暂驱熊轼一盘桓。",
        "dynasty": "宋",
        "collection_info": null
    }
]