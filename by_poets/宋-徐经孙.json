[
    {
        "uuid": "f8997702970e0f364b7d081a638d61d4",
        "title": "水调歌头 客问矩山老",
        "author": "徐经孙",
        "content": "客问矩山老，何事得优游。\n追数平生出处，为客赋歌头。\n三十五时侥幸，四十三年仕宦，七十□归休。\n顶踵皆君赐，天地德难酬。\n书数册，棋两局，酒三瓯。\n此是日中受用，谁劣又谁优。\n寒则拥炉曝背，暖则寻花问柳，乘兴狎沙鸥。\n知足又知止，客亦许之不。",
        "dynasty": "宋",
        "collection_info": null
    },
    {
        "uuid": "f0f1d3ab49830974eeb37085c10d2c58",
        "title": "百字令・念奴娇 八旬加二",
        "author": "徐经孙",
        "content": "八旬加二，荷君天垂佑，扶持老拙。\n目送新来檐外燕，手拣好花轻折。\n比似去年，十分强健，日看朱诗说。\n篇三百五，岁前尽有披阅。\n天教两子供官，一男留养，左右相娱悦。\n五见孙枝三弄授，童冠参差袍笏。\n四侍鳌峰，拿舟在即，次五今圆月。\n曾孙淳老，想能随叔嬉劣。",
        "dynasty": "宋",
        "collection_info": null
    },
    {
        "uuid": "792dbc4914a3f360b3d2ca7b8eafb7cf",
        "title": "哨遍 江山风月",
        "author": "徐经孙",
        "content": "江山风月，耳目声色。\n取之无禁，用之不竭。\n造物之无尽藏，月白风清，有客有酒。\n踞虎登龙，放舟中流。\n听其所止而休焉。\n归去来兮，昨非今是。\n旧菊都荒，新松老矣。\n吾年今已如此。\n归去来兮，忘我忘世。\n草木欣荣，幽人感此。\n吾生行且休矣。",
        "dynasty": "宋",
        "collection_info": null
    },
    {
        "uuid": "79e7562218c04a353bb436becde4e7ef",
        "title": "乳燕飞・贺新郎 一雨炎□洗",
        "author": "徐经孙",
        "content": "一雨炎□洗。\n似天知、溪山佳处，玳筵珠履。\n六十年前今朝庆，门左桑弧蓬矢。\n也似恁、郁葱佳气。\n绿鬓童颜春未老，问寿星、模样君真是。\n新甲子，从头起。\n应门有子能承志。\n总人间、皱眉底事，不关君耳。\n看不日孙枝毓秀，衮衮教人满意。\n更又报、门阑多喜。\n饱受人生真富贵，便蟠桃、三熟堪弹指。\n知几个，千秋岁。",
        "dynasty": "宋",
        "collection_info": null
    },
    {
        "uuid": "670f2f9f7ebe6ea5a8aaba98f64c3ab5",
        "title": "鹧鸪天 安分随缘事事宜",
        "author": "徐经孙",
        "content": "安分随缘事事宜。\n平生快活过年时。\n长歌赤壁动坡赋，又咏归来元亮词。\n开八帙，望期颐。\n人生如此古犹稀。\n香飘金粟如来供，岁岁今朝荐酒卮。",
        "dynasty": "宋",
        "collection_info": null
    },
    {
        "uuid": "333fff539cb36dfe5ca61c660391ce2d",
        "title": "赐宜春易太极",
        "author": "徐经孙",
        "content": "易有太极，在天地先。\n两仪四象，是谓后天。\n春台得之，云自希夷。\n吉凶祸福，予以前知。\n八十二宫，颇与俗殊。\n数往知来，亶其然乎。",
        "dynasty": "宋",
        "collection_info": null
    },
    {
        "uuid": "23f9a14a14fd245fa53455818d85d79a",
        "title": "元旦训孙",
        "author": "徐经孙",
        "content": "咨尔潭生，今岁十六。\n弃汝幼志，企慕老宿。\n收汝放心，归就检束。\n业必精思，书必勤读。\n敬事父母，出入必告。\n钦奉师模，传习必熟。\n友爱同气，如手如足。\n珍重自身，如珪如玉。\n非礼勿视，祇污青目。\n非礼勿听，祇乱心曲。\n非礼勿言，言必招辱。\n非礼勿动，动必非福。\n翁作箴言，尔其佩服。\n念哉敬哉，中有天禄。",
        "dynasty": "宋",
        "collection_info": null
    },
    {
        "uuid": "04f665bbc19f5e7e313ee3fa8fd5a909",
        "title": "觉溪八景 龙门春浪",
        "author": "徐经孙",
        "content": "雷奔石壁间，瀑泻洞门侧。\n蜿蜒乘洪涛，变化莫可测。",
        "dynasty": "宋",
        "collection_info": null
    },
    {
        "uuid": "4c9262d2b4c48a9b716bb938eb030c17",
        "title": "觉溪八景 鰲头秋风",
        "author": "徐经孙",
        "content": "西风吹石岐，鳞甲起深辙。\n借问去来人，谁是骑鲸客。",
        "dynasty": "宋",
        "collection_info": null
    },
    {
        "uuid": "37a5dc537d470043df82d06702e7523a",
        "title": "觉溪八景 罗阜朝云",
        "author": "徐经孙",
        "content": "初生半崖阴，渐失双峰翠。\n倏忽满太虚，苍生望霖雨。",
        "dynasty": "宋",
        "collection_info": null
    },
    {
        "uuid": "11c414afaf81dce4c9953508fdb463b7",
        "title": "觉溪八景 潘溪夜月",
        "author": "徐经孙",
        "content": "溪月濯银盘，溪桥卧修軏。\n沙凈碧波寒，分明见蟾阙。",
        "dynasty": "宋",
        "collection_info": null
    },
    {
        "uuid": "002b1febfb350cf8c04d22591207d096",
        "title": "觉溪八景 隆福晚钟",
        "author": "徐经孙",
        "content": "山围古寺阴，曙隔鲸音发。\n悠扬三四声，唤上东林月。",
        "dynasty": "宋",
        "collection_info": null
    },
    {
        "uuid": "19d3ffea34d65456ba5e46f9390c3ef1",
        "title": "觉溪八景 骊塘暮雨",
        "author": "徐经孙",
        "content": "飘萧鸥鹭群，淅沥孤蒲晚。\n云断山月明，新泉落前涧。",
        "dynasty": "宋",
        "collection_info": null
    },
    {
        "uuid": "2a9a0da71de5a11ecc798d479ae914a8",
        "title": "觉溪八景 水北书声",
        "author": "徐经孙",
        "content": "林馆碧溪阴，絃歌杂灯影。\n夜分犹吾伊，学海在人境。",
        "dynasty": "宋",
        "collection_info": null
    },
    {
        "uuid": "257ce3e7f069da80445811c9dfceff0f",
        "title": "觉溪八景 东源诗社",
        "author": "徐经孙",
        "content": "诗家在东皋，鸡林价争售。\n作者復几人，风月三千首。",
        "dynasty": "宋",
        "collection_info": null
    },
    {
        "uuid": "e1a0e85720e18428ee4a10c471832d06",
        "title": "题施山观音阁",
        "author": "徐经孙",
        "content": "阁道连云栈，檐牙覆竹阴。\n南来天马渡，北落水龙吟。\n林鸟疑谭偈，田花欲布金。\n凭栏观下界，洞见远公心。",
        "dynasty": "宋",
        "collection_info": null
    },
    {
        "uuid": "b1efee4db4ba42be0938474236fb40d3",
        "title": "长子思谌赴江西庾幕",
        "author": "徐经孙",
        "content": "三年永丰簿，两载半临川。\n纳满无多日，奇逢有二天。\n临民须近厚，减价要重蠲。\n莫道违离远，常如在膝前。",
        "dynasty": "宋",
        "collection_info": null
    },
    {
        "uuid": "cec63ad3e3dc2c26364158cf288f9ba5",
        "title": "思谌生朝分忠勤酒侑之以诗",
        "author": "徐经孙",
        "content": "帝正纔五五，吾子始生时。\n潘县花将锦，陶门柳欲丝。\n与民同乐意，在我即琴棋。\n酒自忠勤出，公余荐一巵。",
        "dynasty": "宋",
        "collection_info": null
    },
    {
        "uuid": "a3ecba8da251ac9146c0c3f9891ab9d1",
        "title": "病中有感",
        "author": "徐经孙",
        "content": "习懒多成病，旬余久覆杯。\n帐中闻燕语，瓶裏看花开。\n医已肱三折，愁来肠九迴。\n何时得疏散，屐齿印苍苔。",
        "dynasty": "宋",
        "collection_info": null
    },
    {
        "uuid": "66b4a7cc6b4d880ba03aebec278acabf",
        "title": "幼子思谊举次孙命名阳生",
        "author": "徐经孙",
        "content": "吾年七十四，始见两孙枝。\n阳德初回候，蟾光欲满时。\n传家惟简册，愿汝似兰芝。\n何日解言语，能吟公此诗。",
        "dynasty": "宋",
        "collection_info": null
    },
    {
        "uuid": "4d0b5d82534927b439533b739209d18d",
        "title": "送思谌之官鰲峰",
        "author": "徐经孙",
        "content": "我如汝年时，昉问便江戍。\n选穽如海深，望洋吁可怖。\n汝今亦宜教，去作鰲峰主。\n有民环百里，待汝字而抚。\n何以奉宽条，何以抚黎庶。\n惟公则生明，平心阅牒诉。\n惟廉则寡过，莫受脂膏污。\n惟勤则集事，慎勿习逸豫。\n惟俭可无求，只学我清苦。\n持此四字符，便是作县谱。\n去家三百里，两地无多路。\n安问来与往，时走一健步。\n居官而民宜，暌隔非所虑。\n三年课最归，可以见君父。",
        "dynasty": "宋",
        "collection_info": null
    },
    {
        "uuid": "4a83d0ff66d3ca62289b875a24e5e561",
        "title": "咸淳壬申六月不暑",
        "author": "徐经孙",
        "content": "常年六月六，暑气何其酷。\n犬有吐舌烦，猫得负背燠。\n今日胡不然，萧然凉气足。\n阳乌潜其辉，小雨时霢霂。\n重袂犹未温，浴了肌起粟。\n老病固宜然，壮者亦不浴。\n短至未及间，秋阴如许毒。\n本朝王火德，德与尧运续。\n文明耀四海，年世不待卜。\n吾君干六龙，刚健粹如玉。\n吾相泰九二，夬夬出苋陆。\n君臣德既同，讵有此阴伏。\n吾闻氛气恶，杀气盛西北。\n襄城既失守，生灵烂鱼肉。\n匹夫尚怀忧，知此妄屠戮。\n臣固告上天，忍泪不敢哭。\n愿言扫阴邪，日月舜耳目。\n中国盛阳明，从今调玉烛。",
        "dynasty": "宋",
        "collection_info": null
    },
    {
        "uuid": "3ae6f48bbfb117f64d44f0a6a87e3754",
        "title": "题伴云樵唱",
        "author": "徐经孙",
        "content": "佛法生憎绮语，道人安用樵歌。\n有时言外悟意，不觉山中烂柯。",
        "dynasty": "宋",
        "collection_info": null
    },
    {
        "uuid": "7c8f7edf2c054b1c19f1ce2c2ed3138f",
        "title": "自赞夏端甫所绘真",
        "author": "徐经孙",
        "content": "老我不堪位置，归来久混渔樵。\n忽然珠玉在侧，见之令人意消。",
        "dynasty": "宋",
        "collection_info": null
    },
    {
        "uuid": "15985fe99a60cfd1f5409a1b05340fba",
        "title": "春班遇雪",
        "author": "徐经孙",
        "content": "拜赐通班近玉墀，小臣今日覩朝仪。\n雪花飞在蓝袍上，洁白其身正此时。",
        "dynasty": "宋",
        "collection_info": null
    },
    {
        "uuid": "3e455c8e598c7e0289188b0cbd46fa76",
        "title": "和端茶训子  其一",
        "author": "徐经孙",
        "content": "东坡月窟天香远，山谷云涛味玉温。\n相对两翁元佑老，说茶风味到今存。",
        "dynasty": "宋",
        "collection_info": null
    },
    {
        "uuid": "be75a5ba84f4c450e967ce82cff2585d",
        "title": "和端茶训子  其二",
        "author": "徐经孙",
        "content": "写诗只到黄山谷，又失西川苏子贤。\n更把名章细商略，续絃那可惜胶煎。",
        "dynasty": "宋",
        "collection_info": null
    },
    {
        "uuid": "2b431777e4922810d454ba696fd919ac",
        "title": "和端茶训子  其三",
        "author": "徐经孙",
        "content": "三日君诗当刮目，看来字字到云和。\n从今喜入圣人手，孔杏坛中取瑟歌。",
        "dynasty": "宋",
        "collection_info": null
    },
    {
        "uuid": "2a6d96781e169dd8702b831378efdd97",
        "title": "南英会芳亭",
        "author": "徐经孙",
        "content": "众芳会处得春多，草色随人气亦和。\n闻道吾宗好兄弟，棣花香裏细吟哦。",
        "dynasty": "宋",
        "collection_info": null
    },
    {
        "uuid": "955b6109ed2aa7e2994d53f92201400c",
        "title": "过严子陵钓滩",
        "author": "徐经孙",
        "content": "仰止高风不可攀，且图生出鬼门关。\n稽首台前无復过，归家斩却钓鱼竿。",
        "dynasty": "宋",
        "collection_info": null
    },
    {
        "uuid": "bba49fe7bfe2227890aace6a9c009c35",
        "title": "和临湘奉议孙敷山归田十咏  其一",
        "author": "徐经孙",
        "content": "仰止高风早赋归，晚生自恨不同时。\n公如岭上孤松秀，我亦松间百尺丝。",
        "dynasty": "宋",
        "collection_info": null
    },
    {
        "uuid": "d1b1f25fad988d45da2c9c45313dcea7",
        "title": "和临湘奉议孙敷山归田十咏  其二",
        "author": "徐经孙",
        "content": "尚记千官拱帝尧，日随环佩早趋朝。\n螭坳毡下从容际，咫尺天颜未觉遥。",
        "dynasty": "宋",
        "collection_info": null
    },
    {
        "uuid": "12f1db9e122a7a25b6ed0e45e2ea704d",
        "title": "和临湘奉议孙敷山归田十咏  其三",
        "author": "徐经孙",
        "content": "乔山却似会稽阴，千里孤臣泪满襟。\n沐浴恩波无地报，始知沧海未为深。",
        "dynasty": "宋",
        "collection_info": null
    },
    {
        "uuid": "52bc3f21498c538e0ed5f182a9fca903",
        "title": "和临湘奉议孙敷山归田十咏  其四",
        "author": "徐经孙",
        "content": "咸淳天子怜臣老，紫殿清华极邃情。\n赋禄玉隆真昼锦，有时听得步虚声。",
        "dynasty": "宋",
        "collection_info": null
    },
    {
        "uuid": "9ca1e46229aedecf113196629f7076b4",
        "title": "和临湘奉议孙敷山归田十咏  其五",
        "author": "徐经孙",
        "content": "九重忧责讵能分，不雨羞为出岫云。\n累疏丐归今得请，保全晚节荷明君。",
        "dynasty": "宋",
        "collection_info": null
    },
    {
        "uuid": "502b4554e12cd6311635df169c57bd94",
        "title": "和临湘奉议孙敷山归田十咏  其六",
        "author": "徐经孙",
        "content": "北窗自有来熏处，长夏何妨一枕高。\n竹薄未能遮照徧，西风我欲障葡萄。",
        "dynasty": "宋",
        "collection_info": null
    },
    {
        "uuid": "83dfd9fc8bc125a89926d0b538c7d8e7",
        "title": "和临湘奉议孙敷山归田十咏  其七",
        "author": "徐经孙",
        "content": "活水一溪如玉莹，好山四面似螺堆。\n个中自足归吾老，莫待北山文勒回。",
        "dynasty": "宋",
        "collection_info": null
    },
    {
        "uuid": "09dfed6bc93ced0ea187fb11bcc5c863",
        "title": "和临湘奉议孙敷山归田十咏  其八",
        "author": "徐经孙",
        "content": "家有园池幸未荒，客来有酒或传觞。\n秋宵玩月冬观雪，春日寻芳夏纳凉。",
        "dynasty": "宋",
        "collection_info": null
    },
    {
        "uuid": "f6b4c2f9eb77fa8a59b7e618399bb374",
        "title": "和临湘奉议孙敷山归田十咏  其九",
        "author": "徐经孙",
        "content": "人心易溺谁能拯，世道如澜孰与回。\n頼有圣贤遗训在，好怀每为古书开。",
        "dynasty": "宋",
        "collection_info": null
    },
    {
        "uuid": "e37f75a2572b8ca0018a7112bd1c0098",
        "title": "和临湘奉议孙敷山归田十咏  其一○",
        "author": "徐经孙",
        "content": "早眠晏起自安恬，头上从教白髮添。\n和了十诗赊七字，太平时节效陶潜。",
        "dynasty": "宋",
        "collection_info": null
    },
    {
        "uuid": "9a3c548a2c00ef1143b6feaae6bd5c8e",
        "title": "题安原寺",
        "author": "徐经孙",
        "content": "杜老曾留修觉句，韩公亦有岳山题。\n愧无健笔希前哲，谩把飞红当踏泥。",
        "dynasty": "宋",
        "collection_info": null
    },
    {
        "uuid": "1a657b89be580f394348901eac2650d3",
        "title": "病起  其一",
        "author": "徐经孙",
        "content": "去年习懒因成癖，瘦骨支离怯病魔。\n今日团圆环四世，玉蒲细切泛金荷。",
        "dynasty": "宋",
        "collection_info": null
    },
    {
        "uuid": "94b3850d960e28d1b9fbf3846ad7b94a",
        "title": "病起  其二",
        "author": "徐经孙",
        "content": "上高殊邑尚吾乡，千里相忘是建康。\n王事贤劳宜不废，师生义重讵能忘。",
        "dynasty": "宋",
        "collection_info": null
    },
    {
        "uuid": "f5244093c7f612d976049fb849d77078",
        "title": "出朝赋归来好  其一",
        "author": "徐经孙",
        "content": "归来好，篱下菊花应未老。\n晚香犹可荐清樽，渊明醉后和衣倒。",
        "dynasty": "宋",
        "collection_info": null
    },
    {
        "uuid": "7b5e0b9e640d968fb5412c33d7aead33",
        "title": "出朝赋归来好  其二",
        "author": "徐经孙",
        "content": "归来好，两岁引年章屡草。\n圣恩宽辱不容闲，今得生还真大造。",
        "dynasty": "宋",
        "collection_info": null
    },
    {
        "uuid": "e516b607de62e82f2fbc738279a7d178",
        "title": "出朝赋归来好  其三",
        "author": "徐经孙",
        "content": "归来好，颜巷安居乐吾道。\n此行不敢怨风闻，只恨舒君言不早。",
        "dynasty": "宋",
        "collection_info": null
    },
    {
        "uuid": "19b2b3d3edae6be09db6d83474711891",
        "title": "出朝赋归来好  其四",
        "author": "徐经孙",
        "content": "归来好，一入山林迹如扫。\n杜门谢客免愆尤，几凈窗明读庄老。",
        "dynasty": "宋",
        "collection_info": null
    },
    {
        "uuid": "a245bccc819093813e8deecec6a2e962",
        "title": "出朝赋归来好  其五",
        "author": "徐经孙",
        "content": "归来好，菊后梅前宜问道。\n退朝羽翼此心生，从此五更无起早。",
        "dynasty": "宋",
        "collection_info": null
    },
    {
        "uuid": "47c5c3d03f7905a69d1dddee37a52aef",
        "title": "出朝赋归来好  其六",
        "author": "徐经孙",
        "content": "归来好，从此五更无起早。\n虽然𤱶亩瓣香心，天子万年多寿考。",
        "dynasty": "宋",
        "collection_info": null
    },
    {
        "uuid": "3d19f9aa32ba53f34a9ea3fcbbbc3b80",
        "title": "出朝赋归来好  其七",
        "author": "徐经孙",
        "content": "归来好，三径须宜有花草。\n于中竹柏可耐寒，更种长松成四老。",
        "dynasty": "宋",
        "collection_info": null
    },
    {
        "uuid": "e15b6b315a6916ded24409f4c509ec1b",
        "title": "出朝赋归来好  其八",
        "author": "徐经孙",
        "content": "归来好，饮食起居随晏早。\n闲身乐得未龙钟，东阡西陌寻芳草。",
        "dynasty": "宋",
        "collection_info": null
    },
    {
        "uuid": "3d2a0b059f53da2f1d6389e5ca51d3d4",
        "title": "出朝赋归来好  其九",
        "author": "徐经孙",
        "content": "归来好，茅檐曝背无烦恼。\n欣时读易困时眠，箇中输与痴顽老。",
        "dynasty": "宋",
        "collection_info": null
    },
    {
        "uuid": "2d67e50c154d088dfaed6dde5a1f3b57",
        "title": "出朝赋归来好  其一○",
        "author": "徐经孙",
        "content": "归来好，龙门有山名七宝。\n宿生泉石颇有缘，往来尽可休吾老。",
        "dynasty": "宋",
        "collection_info": null
    },
    {
        "uuid": "de8d42ea858edcc72868644390ab7753",
        "title": "出朝赋归来好  其一一",
        "author": "徐经孙",
        "content": "归来好，万喜千欢无烦恼。\n日课吾孙读古书，此是吾家传世宝。",
        "dynasty": "宋",
        "collection_info": null
    },
    {
        "uuid": "4e4466afcba7dec7888c5d3e3029e402",
        "title": "北坑拜扫有感",
        "author": "徐经孙",
        "content": "手植松楸四十年，扶疏枝叶欲参天。\n四儿惟有衰翁在，时领孙曹拜墓前。",
        "dynasty": "宋",
        "collection_info": null
    },
    {
        "uuid": "cc4588148505a865054b1e22e1e8ab95",
        "title": "题金鱼郎",
        "author": "徐经孙",
        "content": "金鱼有术妙谈天，走遍江湖谒踆躔。\n玉带贵人如一遇，定知换酒不论钱。",
        "dynasty": "宋",
        "collection_info": null
    },
    {
        "uuid": "58b5e803982c8ce1f16fb155c461a97e",
        "title": "赠射虎人",
        "author": "徐经孙",
        "content": "冯妇下车须有勇，将军射石亦通神。\n南山白额新除害，好赏今时射虎人。",
        "dynasty": "宋",
        "collection_info": null
    },
    {
        "uuid": "4cc2275fa7b57848b4d11b5da1bb5108",
        "title": "去国",
        "author": "徐经孙",
        "content": "崎岖山路记曾游，谁识为臣去国愁。\n柏府官中羞豸角，桐江台上愧羊裘。\n重违君命留行者，既竭吾才归去休。\n霜露感人千里思，松楸未扫已三秋。",
        "dynasty": "宋",
        "collection_info": null
    },
    {
        "uuid": "1161a570ca893717e52ff7df063969d4",
        "title": "北壑瀛洲亭",
        "author": "徐经孙",
        "content": "山中有水水中洲，欲访蓬瀛此处求。\n孤屿插天如搢笏，危亭临渚似飞楼。\n并崖香草仙余药，隔岸人家风引舟。\n箇裏藏修功行满，弘文学馆快情游。",
        "dynasty": "宋",
        "collection_info": null
    },
    {
        "uuid": "79bcbf0f552a0724c9565ee4432bd5bf",
        "title": "山塘精舍",
        "author": "徐经孙",
        "content": "归来鱼鸟亦相亲，草创山塘谩以名。\n旋筑堤防留水住，尽除菑翳听松声。\n族姻语语人情洽，云势阴阴天气清。\n好续溪山真率会，从今八景又重成。",
        "dynasty": "宋",
        "collection_info": null
    },
    {
        "uuid": "5244eda41239b82970c2738383728d92",
        "title": "恭和御制诗",
        "author": "徐经孙",
        "content": "多士新弹贡禹冠，对天忠切动龙颜。\n胪传声彻颁袍笏，燕喜筵开肃佩环。\n乐奏箫韶成广内，诗成奎画照人间。\n微臣捧诏惭疏拙，也抱传宣拜赐还。",
        "dynasty": "宋",
        "collection_info": null
    },
    {
        "uuid": "99041078e6697b91eb26ad3ac254ac95",
        "title": "弭节堂",
        "author": "徐经孙",
        "content": "慇懃主礼重宾荣，弭节新堂庆落成。\n语熟不妨移座密，更长那復记杯行。\n辖投相共传佳话，榻下于今见故情。\n太史定知牛斗分，客星也傍使星明。",
        "dynasty": "宋",
        "collection_info": null
    },
    {
        "uuid": "405e752f9aebdebe8ee45d86c5181a4f",
        "title": "庆仲明弟领乡荐",
        "author": "徐经孙",
        "content": "记得溪山横膝语，何时解取世科收。\n荐名恰在二八数，屈指重来四十秋。\n岁月滔滔催后进，功名冉冉继前修。\n福州得捷知安福，更愿君恩赐状头。",
        "dynasty": "宋",
        "collection_info": null
    },
    {
        "uuid": "3a12f3ac24cd3dcb14e69cb8adb1e5ca",
        "title": "福州即景",
        "author": "徐经孙",
        "content": "一别居诸岁月增，遥闻此景画难能。\n潮田种稻重收谷，道路逢人半是僧。\n城裏三山千簇寺，夜间七塔百枝灯。\n常年六月东山裏，地涌寒泉潄齿冰。",
        "dynasty": "宋",
        "collection_info": null
    },
    {
        "uuid": "d7325162549cfdd850e6ac7683049cf9",
        "title": "福州鹿鸣宴",
        "author": "徐经孙",
        "content": "鹿鸣今日宴佳宾，六万场中一百人。\n鰲岭峰前连巨钓，龙台高处耀修鳞。\n假途文字皆由命，实地功名好致身。\n得意春风马蹄速，杏园交庆绿袍新。",
        "dynasty": "宋",
        "collection_info": null
    },
    {
        "uuid": "6a7cfcfd3102caba58890828ac5b4427",
        "title": "长孙敏学授承务郎",
        "author": "徐经孙",
        "content": "辛勤场屋一书生，六卷时文谩策名。\n身事两朝奚所补，恩覃五世亦何荣。\n前人庆泽宜丰报，尔辈官曹讵可轻。\n移孝为忠斯不负，更须勤学绍家声。",
        "dynasty": "宋",
        "collection_info": null
    },
    {
        "uuid": "648de957b54adcda2ff1205a9f321021",
        "title": "黄元肇江山风月阁",
        "author": "徐经孙",
        "content": "江山到处堪图画，风月无边自古今。\n但要清明如外境，便分动静即吾心。\n坡仙取用原无尽，康节登临岂浪吟。\n天理流行须体识，莫将嘲弄费光阴。",
        "dynasty": "宋",
        "collection_info": null
    },
    {
        "uuid": "f5d504d35285449a146470b9f5dab4e9",
        "title": "培芳亭草创胥会",
        "author": "徐经孙",
        "content": "培芳草创强铺筵，画出清明三月天。\n长少团栾还五世，笑谈邂逅集群贤。\n或歌或弈杯无算，非竹非丝乐自然。\n过则相规善相勉，须令和气蔼无边。",
        "dynasty": "宋",
        "collection_info": null
    },
    {
        "uuid": "8a2d4243a4c647eb6ca4655ea1fb23c4",
        "title": "送仲时弟",
        "author": "徐经孙",
        "content": "江关千里隔山川，有弟能来慰眼前。\n方喜鴈行随处乐，可堪蟾影别时圆。\n暑行勿亟宜强饭，湍激多惊莫问船。\n归到家山相劳苦，团栾恰是菊花天。",
        "dynasty": "宋",
        "collection_info": null
    },
    {
        "uuid": "f3daba7c8d59ca9398c4440e6ab39eb0",
        "title": "题西坡屷心亭",
        "author": "徐经孙",
        "content": "翛然古木湛然池，乐意相关自造微。\n庄子非鱼真实问，海翁狎鸟本忘机。\n樽中有酒逢人酌，琴上无弦信手挥。\n秃尽剡藤吟不就，妙哉川泳与云飞。",
        "dynasty": "宋",
        "collection_info": null
    },
    {
        "uuid": "c571e9088dcede1c241b2bbbdb5dccd7",
        "title": "贺汝立拜恩封",
        "author": "徐经孙",
        "content": "君恩岁序两俱新，鸾诰叨荣鹤髮亲。\n天上龙光疏雨露，堂前燕笑寿松椿。\n孙枝子舍皆腾踏，兰省璧池交问津。\n此去椒盘重献颂，斑衣中有绿衣人。",
        "dynasty": "宋",
        "collection_info": null
    },
    {
        "uuid": "55da9b7667d1b74b4f843e97aa8370b2",
        "title": "和李后林分惠琼花降字韵",
        "author": "徐经孙",
        "content": "诗句寻芳自抑扬，一观佳什觉心降。\n山中玉蕊虽无数，天上琼花孰有双。\n愧我未能瞻后土，荷君分惠到南窗。\n从今可小中兴瑞，大地移根到此邦。",
        "dynasty": "宋",
        "collection_info": null
    },
    {
        "uuid": "de4ac44e69b89a73009ff232ab136e62",
        "title": "乙丑三月十二夜梦得家有园池乐寿康之句觉而足成效邵康节作首尾吟八首  其一",
        "author": "徐经孙",
        "content": "家有园池乐寿康，四时随分得徜徉。\n鱼游春水吾同趣，莲拆秋房客共尝。\n风裏松声传古调，雪中梅蕊验初阳。\n官闲身老犹帮俸，家有园池乐寿康。",
        "dynasty": "宋",
        "collection_info": null
    },
    {
        "uuid": "f584047cceaa304769f16d0f97cd0361",
        "title": "乙丑三月十二夜梦得家有园池乐寿康之句觉而足成效邵康节作首尾吟八首  其二",
        "author": "徐经孙",
        "content": "家有园池乐寿康，闲中日月觉偏长。\n睡余携幼游花圃，饭后呼童给鹤粮。\n堆案纵横书数册，随盘欢喜酒三觞。\n客来问我浑无事，家有园池乐寿康。",
        "dynasty": "宋",
        "collection_info": null
    },
    {
        "uuid": "7c74956f46fa00e507ee627b31f50742",
        "title": "乙丑三月十二夜梦得家有园池乐寿康之句觉而足成效邵康节作首尾吟八首  其三",
        "author": "徐经孙",
        "content": "家有园池乐寿康，君恩广大寿无疆。\n玉龙自是神仙骨，紫殿容依日月光。\n不织不蚕时赐帛，无功无过岁支粮。\n老臣得此知惭愧，家有园池乐寿康。",
        "dynasty": "宋",
        "collection_info": null
    },
    {
        "uuid": "6d4eab77577762c5f797c54e608b9442",
        "title": "乙丑三月十二夜梦得家有园池乐寿康之句觉而足成效邵康节作首尾吟八首  其四",
        "author": "徐经孙",
        "content": "家有园池乐寿康，抚存松菊未为荒。\n斛租不及胡椒数，樊圃何如步障长。\n静裏谩看猿弄臂，闲中时听鹤鸣吭。\n山林阴密宜藏拙，家有园池乐寿康。",
        "dynasty": "宋",
        "collection_info": null
    },
    {
        "uuid": "e92a3f14eb8ef5d9ad0e9e8a6a4d23fb",
        "title": "乙丑三月十二夜梦得家有园池乐寿康之句觉而足成效邵康节作首尾吟八首  其五",
        "author": "徐经孙",
        "content": "家有园池乐寿康，人生何用苦干忙。\n三冬惯曝茅檐日，九夏贪眠竹簟凉。\n大写文书遮老眼，熟煨芋栗饱枯肠。\n无荣无辱浑无事，家有园池乐寿康。",
        "dynasty": "宋",
        "collection_info": null
    },
    {
        "uuid": "8530c9fff4fb71524759c28ce24261aa",
        "title": "乙丑三月十二夜梦得家有园池乐寿康之句觉而足成效邵康节作首尾吟八首  其六",
        "author": "徐经孙",
        "content": "家有园池乐寿康，北窗何敢傲羲皇。\n池开满引灵渊脉，户厂西迎太乙光。\n初节易渝谁保晚，好人难做必观常。\n老来自适闲中趣，家有园池乐寿康。",
        "dynasty": "宋",
        "collection_info": null
    },
    {
        "uuid": "24ab4c510a7bad15ff6f92b6b14eab55",
        "title": "乙丑三月十二夜梦得家有园池乐寿康之句觉而足成效邵康节作首尾吟八首  其七",
        "author": "徐经孙",
        "content": "家有园池乐寿康，晴檐曝日小春阳。\n炉存榾柮火难过，𧣴酌芹蔬味更长。\n更觉寒威潜出户，便令和气復连床。\n团圆家庆堪图写，家有园池乐寿康。",
        "dynasty": "宋",
        "collection_info": null
    },
    {
        "uuid": "5b52e8c94a5ba9d51eb59d28c976e570",
        "title": "乙丑三月十二夜梦得家有园池乐寿康之句觉而足成效邵康节作首尾吟八首  其八",
        "author": "徐经孙",
        "content": "家有园池乐寿康，浮云富贵利名场。\n栏栽药相扬楼美，坛植花王姚魏良。\n忘机久结盟鸥社，得意闲观狎鹭塘。\n提壶挈榼堪游赏，家有园池乐寿康。",
        "dynasty": "宋",
        "collection_info": null
    },
    {
        "uuid": "706f6deb80a1163f5e7803b55a41acc2",
        "title": "丙寅九月送龙门课试士友",
        "author": "徐经孙",
        "content": "凉风九月菊花天，路近龙门自坦然。\n胜友如云儒雅集，雄文丽藻灿连篇。\n平时学问勤攻玉，圣世功名好着鞭。\n黄屋临轩新策士，姓名一一听胪传。",
        "dynasty": "宋",
        "collection_info": null
    },
    {
        "uuid": "31e10c48812ac7272d5254cbb6cac00c",
        "title": "和胡适斋韵",
        "author": "徐经孙",
        "content": "得得高轩到涧泉，真成空谷喜跫然。\n三诗惠我惊人句，八秩如公现世仙。\n一见长身知润德，颇疑盛际有遗贤。\n君王已获非熊兆，钓隠如今起渭川。",
        "dynasty": "宋",
        "collection_info": null
    },
    {
        "uuid": "002b12048a625677f9a0bb151e66937d",
        "title": "悼陶德芳",
        "author": "徐经孙",
        "content": "袖有银毫刺史章，先生不是薄淮阳。\n倦游谁不思三径，勇退今惟见一堂。\n讲席有功周子学，义田无愧范公庄。\n忍闻耆旧铭旌举，此语吟成泪数行。",
        "dynasty": "宋",
        "collection_info": null
    },
    {
        "uuid": "e0120b9b4bc2b97518f034198187ddd7",
        "title": "赠曾司户",
        "author": "徐经孙",
        "content": "君家螺江头，我家剑江边。\n千载会相望，饮水同一川。\n朅来古梅关，相识春风前。\n高义轧层汉，清谭响幽泉。\n努力学往哲，勿为时俗牵。",
        "dynasty": "宋",
        "collection_info": null
    },
    {
        "uuid": "fe84d119bc2585616969c0b93f697703",
        "title": "和黎丞梅关岭",
        "author": "徐经孙",
        "content": "峭壁接高天，閒云淡横岭。\n稍便僧房静，未觉官曹冷。\n风月两閒人，山川一佳境。\n谁欤共兹乐，老仙白垂领。",
        "dynasty": "宋",
        "collection_info": null
    },
    {
        "uuid": "e22733fa04a3e464c51d0ece371d6969",
        "title": "丙戌新春偶成",
        "author": "徐经孙",
        "content": "新年十许日，才有一篇诗。\n乡思风中乱，春心雨裏知。\n病缘衰骤至，懒与睡相宜。\n暗想泉溪上，杜鹃啼故枝。",
        "dynasty": "宋",
        "collection_info": null
    },
    {
        "uuid": "72958374facbcb881ac001f167af6956",
        "title": "小英石峰",
        "author": "徐经孙",
        "content": "旧作英岩隠，今为庾峤行。\n虽然一拳许，有此数峰青。\n崷崒警凡目，坚刚悖世情。\n墨卿相指似，只尺是蓬瀛。",
        "dynasty": "宋",
        "collection_info": null
    },
    {
        "uuid": "1f18f285db57920149e90b0b71239c2e",
        "title": "送太庾黎丞",
        "author": "徐经孙",
        "content": "客怀秋易恶，送客更当秋。\n薄宦相从久，孤征肯暂留。\n酒轻离思重，目短大江流。\n黄菊聊持赠，寒香晚不羞。",
        "dynasty": "宋",
        "collection_info": null
    },
    {
        "uuid": "71950b859bdff6c1c5d384b3f9576321",
        "title": "月夜赴郡会归鞭转不成寐触事感怀",
        "author": "徐经孙",
        "content": "庾山高入云，章水清见骨。\n山高晚宜梅，水清寒浸月。\n美人天一方，云烟妙空阔。\n带月簪梅花，独起舞残雪。",
        "dynasty": "宋",
        "collection_info": null
    },
    {
        "uuid": "89144aaac413e12216987a95e855cb28",
        "title": "杂兴",
        "author": "徐经孙",
        "content": "梅花亦何奇，偏得幽人爱。\n清寒风雪夜，一枝静相对。",
        "dynasty": "宋",
        "collection_info": null
    },
    {
        "uuid": "b98b2b756e2c0ec595ef0f54af950e97",
        "title": "秀岩  其一",
        "author": "徐经孙",
        "content": "风露增凉晓气清，崎岖取路遶沟堘。\n早田得雨秋耕遍，晚稻如云岁事登。\n古涧蛇行泉曲折，崇冈虎踞石棱层。\n撩人野兴皆诗料，自愧尘埃谢不能。",
        "dynasty": "宋",
        "collection_info": null
    },
    {
        "uuid": "da593370b136e0ef49dcefac20cee1ed",
        "title": "秀岩  其二",
        "author": "徐经孙",
        "content": "四山环抱似围城，石屋中间地砥平。\n天隔俗尘飞不到，神开宝藏画难成。\n岩分上下光皆透，水有往来踪不明。\n可惜韩张期界上，当时过此未知名。",
        "dynasty": "宋",
        "collection_info": null
    },
    {
        "uuid": "b6a9b33bc4456fc4d03253f21860ba3a",
        "title": "梅花",
        "author": "徐经孙",
        "content": "约臂金寒拓绮疏，搔头玉重压香酥。\n含章檐下新妆额，试启菱花得似无。",
        "dynasty": "宋",
        "collection_info": null
    }
]