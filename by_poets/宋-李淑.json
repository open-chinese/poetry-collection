[
    {
        "uuid": "ad9697f6b4c5d37d4eeff92e3dd65435",
        "title": "春集东园诗",
        "author": "李淑",
        "content": "东城桃李春，结客玩珍蘤。\n试过辟疆园，兼屈中郎屣。\n筠苞烟蔽亏，柳带风眠起。\n岸帻藉芳艿，衔杯嗅新蕊。\n留连鱼鸟适，放旷山林喜。\n意赏殊未阑，更作樱厨拟。",
        "dynasty": "宋",
        "collection_info": null
    },
    {
        "uuid": "5621e8210eb3e26ca32814bc977f8f42",
        "title": "题滑州廨",
        "author": "李淑",
        "content": "滑守如今是世官，阿戎出守自金銮。\n郡人莫讶留题别，孙息期同住此看。",
        "dynasty": "宋",
        "collection_info": null
    },
    {
        "uuid": "f1c42df96b713c19e13d019a08434e7f",
        "title": "题周恭帝陵",
        "author": "李淑",
        "content": "弄楯牵车挽鼓催，不知门外倒戈迴。\n荒坟断陇纔三尺，犹认房陵半仗来。",
        "dynasty": "宋",
        "collection_info": null
    },
    {
        "uuid": "c6055aca4d239dfce58aa422f7837881",
        "title": "岘山诗",
        "author": "李淑",
        "content": "岘山如闯襄庐南，鉅平跻赏留爱谈。\n官邪俗沦祭不屋，君来怀古茵凭惭。\n孤峰嵚岖汉之曲，云梁月皋万螺矗。\n轻裘四眺风物佳，宾客文章欢意促。\n酒酣嘅涕邀灵期，金碑揭然民哭遗。\n斧薪弗翦召棠树，箫鼓相传栾社祠。\n使君籍在华光省，秩废诹新剡章请。\n篆楹舄采神宴娭，比故镵坚诗播永。\n我尝学史称君伐，又感先贤祀无歇。\n德名信与苍崖俱，旷贵纷纷煨壤灭。",
        "dynasty": "宋",
        "collection_info": null
    },
    {
        "uuid": "f4749f4dd7b71783e7191b4309bcc74e",
        "title": "诗一首",
        "author": "李淑",
        "content": "多罗四十年，偶未识摩毡。\n近有王宣政，时时与纸钱。",
        "dynasty": "宋",
        "collection_info": null
    },
    {
        "uuid": "a3d37d329dec2e2ba6403b27129be2b8",
        "title": "句  其一",
        "author": "李淑",
        "content": "纔及春羔鼎祚移。",
        "dynasty": "宋",
        "collection_info": null
    },
    {
        "uuid": "9507b182236e2aca5ec2f6821b85afbb",
        "title": "句  其二",
        "author": "李淑",
        "content": "王貌闲知鹤，黄吟苦似猿。",
        "dynasty": "宋",
        "collection_info": null
    }
]