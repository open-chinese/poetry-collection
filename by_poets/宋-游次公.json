[
    {
        "title": "贺新郎 暖霭浮晴篽",
        "author": "游次公",
        "content": "暖霭浮晴篽。\n锁垂杨、龙池罩阁，万丝千缕。\n池上晓光分宿雾，日近群芳易吐。\n寻并蒂、阑干凝伫。\n不信钗头飞凤去，但宝刀、被妾还留住。\n天一笑，万花妒。\n阿娇正好金屋贮。\n甚西风、易得萧疏，扇鸾尘土。\n一自昭阳扃玉户，墙角土花无数。\n况多病、情伤幽素。\n别殿时闻箫鼓奏，望红云、冉冉知何处。\n天尺五，去无路。",
        "dynasty": "宋",
        "collection_info": null
    },
    {
        "title": "卜算子 风雨送人来",
        "author": "游次公",
        "content": "风雨送人来，风雨留人住。\n草草杯柈话别离，风雨催人去。\n泪眼不曾晴，眉黛愁还聚。\n明日相思莫上楼，楼上多风雨。",
        "dynasty": "宋",
        "collection_info": null
    },
    {
        "title": "满江红 云接苍梧",
        "author": "游次公",
        "content": "云接苍梧，山莽莽、春浮泽国。\n江水涨、洞庭相近，渐近空阔。\n江燕飘飘身似梦，江花草草春如客。\n望渔春、樵市隔平林，寒烟色。\n方寸乱，成丝结。\n离别近，先愁绝。\n便满篷风雨，橹声孤急。\n白发论心湖海暮，清樽照影苍浪窄。\n看明年、天际下归舟，应先识。",
        "dynasty": "宋",
        "collection_info": null
    },
    {
        "title": "贺新郎 斗柄回秋律",
        "author": "游次公",
        "content": "斗柄回秋律。\n素蟾飞、冰霜万里，满川金碧。\n得月偏多何处是，惟有桥南第一。\n正野迥、西风寒寂。\n丹桂婆娑疏影在，想微瑕、未累千金璧。\n河汉远，澹无迹。\n知君有句酬佳夕。\n尽高歌、胡床自倚，露漙珠溢。\n坐到参横星欲暗，隐隐天低似笠。\n但络纬、悲啼催织。\n吟咏凄凉翻有恨，谅知音、人远空追忆。\n谁为置，郑庄驿。",
        "dynasty": "宋",
        "collection_info": null
    },
    {
        "title": "满江红 一舸归来",
        "author": "游次公",
        "content": "一舸归来，何太晚、鬓丝如织。\n谩叹息、凄凉往事，尽成陈迹。\n山迫暮烟浮紫翠，溪摇寒浪翻金碧。\n看长虹、渴饮下青冥，危栏湿。\n谁可住，烟萝侧。\n俗士驾，当回勒。\n伴岩扃，须是碧云仙客。\n风月已供无尽藏，溪山更衍清凉国。\n恨谪仙、苏二不曾来，无人说。",
        "dynasty": "宋",
        "collection_info": null
    },
    {
        "title": "渔父",
        "author": "游次公",
        "content": "竹裏茅茨傍小溪，粼粼白石护渔矶。\n想应日日来垂钓，石上蓑衣不带归。",
        "dynasty": "宋",
        "collection_info": null
    },
    {
        "title": "早起",
        "author": "游次公",
        "content": "银床露湿井华寒，自挈铜瓶汲水还。\n宿雨未干池馆静，凉蝉犹在栋梁间。",
        "dynasty": "宋",
        "collection_info": null
    },
    {
        "title": "耒阳道中",
        "author": "游次公",
        "content": "山头磴石危梯险，山下荒田野草悲。\n更着秋风吹两鬓，不消几日尽成丝。",
        "dynasty": "宋",
        "collection_info": null
    },
    {
        "title": "画虎",
        "author": "游次公",
        "content": "平生射虎裴将军，马狞如龙弓百钧。\n手捻白羽旁无人，注虎使虎不敢奔。\n须臾丛薄烂斑出，人马不知俱辟易。\n矢如蓬蒿弓减力，将军得归几败绩。\n徐行爪牙元不露，眈眈垂头若微顾。\n尾翦霜风林叶飞，倏忽山头日光暮。\n包家画出真于菟，我尚不敢编其鬚。\n昔人作诗讥画图，吁嗟画图今亦无。",
        "dynasty": "宋",
        "collection_info": null
    },
    {
        "title": "秋虫",
        "author": "游次公",
        "content": "一气动芒沕，鸣虫应清商。\n天机发天籁，託彼蛩与螀。\n凄然起秋声，感我彻肺肠。\n幽思不自识，远兴来何方。\n至音有如此，始晤韶与章。\n风霜入凄断，月露皆悲凉。\n天地有声乐，呻吟委寒荒。\n尔非丝竹奏，那得登君堂。",
        "dynasty": "宋",
        "collection_info": null
    }
]