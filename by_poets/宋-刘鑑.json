[
    {
        "uuid": "aba61f242da101fa2e4f01978b0d4b67",
        "title": "挽罗榷院子远二章  其一",
        "author": "刘鑑",
        "content": "万石家居最，清修却似贫。\n赋中前进士，诗裏谪仙人。\n连疏西湖上，扁舟颖水滨。\n一从书乙亥，岁岁两眉颦。",
        "dynasty": "宋",
        "collection_info": null
    },
    {
        "uuid": "376206aff82be55ee0640bbc0a32ffc0",
        "title": "挽罗榷院子远二章  其二",
        "author": "刘鑑",
        "content": "不谓悬弧旦，翻成属纩期。\n死同生一视，弔与贺相随。\n灵运先成佛，刘叉懒说诗。\n西风吹独树，谁谱凤鸣枝。",
        "dynasty": "宋",
        "collection_info": null
    },
    {
        "uuid": "d3d86cddd7ec4b2a4f8f36f5ccef09a8",
        "title": "见提举蔡涧松",
        "author": "刘鑑",
        "content": "今人标致古心胸，吉士依归有涧松。\n白髮半头身欲鹤，苍髯千丈气如龙。\n三年博士留韩愈，十载中郎老蔡邕。\n根脚青原培植久，蓬莱行上最高峯。",
        "dynasty": "宋",
        "collection_info": null
    },
    {
        "uuid": "ebc3f3444b5ca0ac06c971a33b079c87",
        "title": "见率斋王廉使  其一",
        "author": "刘鑑",
        "content": "渡孟升陑未岁余，访箕问虺即求书。\n从来文武相经纬，正在朝廷妙卷舒。",
        "dynasty": "宋",
        "collection_info": null
    },
    {
        "uuid": "a72637a9db534fad9e430cb3ca4bbc91",
        "title": "见率斋王廉使  其二",
        "author": "刘鑑",
        "content": "樽俎折衝贤甲胄，衣裳定伯胜兵车。\n先生学谱河汾嫡，礼乐须还贞观初。",
        "dynasty": "宋",
        "collection_info": null
    },
    {
        "uuid": "751e25ef0e6f9ad592d55943efd3002f",
        "title": "见率斋王廉使  其三",
        "author": "刘鑑",
        "content": "人物东南又一初，甲田气运恰相符。\n王通今日经重续，关朗当年筮不诬。",
        "dynasty": "宋",
        "collection_info": null
    },
    {
        "uuid": "b7eca9ce59f4f3b6c0152bb5f526b299",
        "title": "见率斋王廉使  其四",
        "author": "刘鑑",
        "content": "千载河汾两夫子，一家洙泗几生徒。\n升堂房社俱先达，还许程元后至无。",
        "dynasty": "宋",
        "collection_info": null
    },
    {
        "uuid": "93a07b4870eba1c5a20f11b2589fcb77",
        "title": "见率斋王廉使  其五",
        "author": "刘鑑",
        "content": "使星来照鹭边沙，王郎皇皇远有华。\n尽起绮园山箇裏，更招温石水之涯。",
        "dynasty": "宋",
        "collection_info": null
    },
    {
        "uuid": "946c4325fbce5afbdc4032eff9b5bd1e",
        "title": "见率斋王廉使  其六",
        "author": "刘鑑",
        "content": "汉唐礼乐成三代，南北车书又一家。\n鸣鹿歌诗将意厚，臣忠端出自宾嘉。",
        "dynasty": "宋",
        "collection_info": null
    },
    {
        "uuid": "7092b34e0d3c596b553cbb8c28b29db6",
        "title": "见率斋王廉使  其七",
        "author": "刘鑑",
        "content": "平生怪怪復奇奇，一字何曾乐得饥。\n太白枉承金殿召，浩然空负玉堂知。",
        "dynasty": "宋",
        "collection_info": null
    },
    {
        "uuid": "2b591a15c3b01f03ec31725818a5c072",
        "title": "见率斋王廉使  其八",
        "author": "刘鑑",
        "content": "田园仅了都人役，事业全抛进士诗。\n白髮见公曾感慨，深衣重有道行时。",
        "dynasty": "宋",
        "collection_info": null
    },
    {
        "uuid": "fd2524e99b1e82466963033d08b04ee7",
        "title": "和率斋王廉使三首  其一",
        "author": "刘鑑",
        "content": "试手东风第一杯，士如侯栗与侯梅。\n润之春雨根方茂，悴以秋霜花肯开。\n昔有两生增鲁重，今闻四皓为刘来。\n圣朝礼乐须三代，接武行看上曲台。",
        "dynasty": "宋",
        "collection_info": null
    },
    {
        "uuid": "05cd3c1b450a2414aef80ba011436a72",
        "title": "和率斋王廉使三首  其二",
        "author": "刘鑑",
        "content": "试手东风第一杯，南冠久挂市门梅。\n贤遣在野时曾闭，道大如天运復开。\n江左人传茂弘相，河汾士喜仲淹来。\n深衣增重逾貂暖，立到天花雨满台。",
        "dynasty": "宋",
        "collection_info": null
    },
    {
        "uuid": "13f4a30bb5213bf57a60a4df0ccb33db",
        "title": "和率斋王廉使三首  其三",
        "author": "刘鑑",
        "content": "试手东风第一杯，一番人物萃欧梅。\n曳裙昔惮王门峻，振铎今逢孔席开。\n送酒马军江上去，持书驿使陇头来。\n斯文未坠重增气，燕饭犹胜愧有台。",
        "dynasty": "宋",
        "collection_info": null
    },
    {
        "uuid": "67f26a2d8a67a971632f8f1db6e36e7c",
        "title": "谒萧大山",
        "author": "刘鑑",
        "content": "阿统遥知是乃宗，作诗工似选诗工。\n写成判语皆吟笔，翻得离骚再国风。\n共喜横渠传有弟，久夸坡老学如翁。\n世间师友多零落，今在庭闱诺唯中。",
        "dynasty": "宋",
        "collection_info": null
    },
    {
        "uuid": "1ab1af5f44d4333b5d1fceab64dc8cd8",
        "title": "谒萧小山  其一",
        "author": "刘鑑",
        "content": "一冬晴暖春相似，欲叩吟关未有诗。\n折得梅花装担了，起程还是雪飞时。",
        "dynasty": "宋",
        "collection_info": null
    },
    {
        "uuid": "b5131e3fc8890d37e8ab5126fe45e5f1",
        "title": "谒萧小山  其二",
        "author": "刘鑑",
        "content": "一水凝寒棹不开，几人于此欲船回。\n思君却有扁舟兴，半夜直衝风雪来。",
        "dynasty": "宋",
        "collection_info": null
    },
    {
        "uuid": "5e478bd752c0c037b4c3a75f96563a16",
        "title": "上尚郎中  其一",
        "author": "刘鑑",
        "content": "先生名姓重金台，一路春风手挽回。\n黄阁自应调鼎去，青原犹为算舟来。\n雪晴和风千家满，云放天光万里开。\n毕竟济川须用楫，鞯车行看虎符催。",
        "dynasty": "宋",
        "collection_info": null
    },
    {
        "uuid": "e2c5171544f4c9fbf6146cc434968117",
        "title": "上尚郎中  其二",
        "author": "刘鑑",
        "content": "六合阴沉一样云，行人白昼亦黄昏。\n贪财吏似方山犬，逃命民如入峡猿。\n典到琴书犹小事，卖抛田产更销魂。\n先生明共霜台月，照彻茅檐几泪痕。",
        "dynasty": "宋",
        "collection_info": null
    },
    {
        "uuid": "ec025a232db7572ea3331a7a09a80c46",
        "title": "上尚郎中  其三",
        "author": "刘鑑",
        "content": "衰年何用响铮铮，一错元来铸不成。\n为役谁怜烛之武，浮言枉累铁元城。\n铄金有口难从众，轑釜无羹枉怨兄。\n一点红炉属君手，放教跃冶要分明。",
        "dynasty": "宋",
        "collection_info": null
    },
    {
        "uuid": "a522fe577fe8c9f2a00f30af1443b668",
        "title": "题醉月亭",
        "author": "刘鑑",
        "content": "采石江头李太白，狂不奈烦宫锦窄。\n赤壁矶下苏东坡，一叶泛泛凌风波。\n当时有月并有酒，和酒和月吞入口。\n酒肠得月冷于冰，化作瑰辞喧宇宙。\n两首赋，百篇诗，千秋万古称绝奇。\n两翁不作归来鹤，玉宇琼楼寒漠漠。\n若得长江变泼醅，少住人间亦差乐。\n望圆晦缺秋復春，古来明月今来人。\n我时举酒问明月，月亦团团应不得。\n铁如意，玉唾壶。\n我歌君和声呜呜，烂醉起舞嗔人扶。\n问影莫是李与苏，月中仙子知得无。",
        "dynasty": "宋",
        "collection_info": null
    },
    {
        "uuid": "515c1ec34a01c7408fd90a7d195a45c8",
        "title": "登黄鹤楼",
        "author": "刘鑑",
        "content": "西风吹我登黄鹤，白云半在阑干角。\n题诗不见旧时人，惟见青山俯城郭。\n萋萋芳草鹦鹉洲，江水衮衮来无休。\n岁月俯仰成春秋，古人今人无限愁。",
        "dynasty": "宋",
        "collection_info": null
    },
    {
        "uuid": "6f2c22b335faacf340ac742a882be3cf",
        "title": "寄朱约山",
        "author": "刘鑑",
        "content": "岁晚江空烟水寒，枫林叶落楚天宽。\n苦无雁足书难寄，作尽鸢声吟未安。\n晋帖临成思入石，离骚读罢拟栽兰。\n老来绝被梅花恼，后会君应笑我孱。",
        "dynasty": "宋",
        "collection_info": null
    },
    {
        "uuid": "1e2de4375c2a64b3a359d1407ce77188",
        "title": "月岩",
        "author": "刘鑑",
        "content": "世事从来满则亏，十分何似八分时。\n青山作计常千古，只露岩前月半规。",
        "dynasty": "宋",
        "collection_info": null
    },
    {
        "uuid": "08d77ae8d946e3a682ca35ec3e64bca9",
        "title": "题静轩",
        "author": "刘鑑",
        "content": "径深寂寂锁苔茵，此地不生车马尘。\n梦断瑶台惟有竹，棋声花院似无人。\n蛛因门闭牢穿网，鹊悟枝干自采薪。\n祇道干坤大如许，不知天地又新春。",
        "dynasty": "宋",
        "collection_info": null
    },
    {
        "uuid": "a74f5ac447b3995015dd64d3f5e7f989",
        "title": "贺周总管耐轩迁居回任  其一",
        "author": "刘鑑",
        "content": "就第开藩自古难，旌门累世况团圞。\n肯邀父老为邻舍，更约交游说岁寒。\n千里春风棠蔽芾，一窗秋月竹平安。\n乡人乡饮推乡贵，祗作平时样子看。",
        "dynasty": "宋",
        "collection_info": null
    },
    {
        "uuid": "a2734520af0df8730fb8e400a495f3e9",
        "title": "贺周总管耐轩迁居回任  其二",
        "author": "刘鑑",
        "content": "袖诗两度出山扉，到得城来与愿违。\n南浦绿波凝望久，东山零雨喜公归。\n疎梅斗雪增新洁，乔木参天长旧围。\n重对门墙帘定卷，春风贺厦燕栖依。",
        "dynasty": "宋",
        "collection_info": null
    },
    {
        "uuid": "e4711517539a3cf6b6c994d66bcd914b",
        "title": "梅四首  其一",
        "author": "刘鑑",
        "content": "休说逋仙两句工，冰瓯涤笔别形容。\n清标骚客风前立，素面仙姝月下逢。\n山店霜寒香扑马，溪桥水浅影如龙。\n一□尽是寒凝结，金鼎无盐味更浓。",
        "dynasty": "宋",
        "collection_info": null
    },
    {
        "uuid": "7fa8de67905e66f6e28515197db20d17",
        "title": "梅四首  其二",
        "author": "刘鑑",
        "content": "破荒玉雪粲烟村，倚竹无言独断魂。\n三弄直须琴对越，一寒安用酒温存。\n家风巢许堪同社，心事夷齐可共论。\n应出缤纷几红紫，一枝开处自干坤。",
        "dynasty": "宋",
        "collection_info": null
    },
    {
        "uuid": "5d37534b7afae383a8e4482324981d67",
        "title": "梅四首  其三",
        "author": "刘鑑",
        "content": "除香除影赋梅花，方许诗中擅作家。\n怕俗似嫌羔作酒，高人颇称雪煎茶。\n参横屋角霜初下，人倚阑干月欲斜。\n夜冷玉肌愁入骨，金壶移入伴窗纱。",
        "dynasty": "宋",
        "collection_info": null
    },
    {
        "uuid": "9368b56b7f7172ba896c15771f573de2",
        "title": "梅四首  其四",
        "author": "刘鑑",
        "content": "天花夜半落溪傍，傍有狞然为取将。\n擎爪仰空呈洁白，掀髯倒地觅昏黄。\n修鳞月下霜同色，败甲风前雪有香。\n欲起补之图影看，生愁飞入水中藏。",
        "dynasty": "宋",
        "collection_info": null
    },
    {
        "uuid": "18664ea8a80d4fc7b68cc1779bbeafd7",
        "title": "书灯  其一",
        "author": "刘鑑",
        "content": "一点兰膏数寸心，小窗伴我夜沈沈。\n暖分青燄藜烟细，喜动红光花意深。\n洞见苦心归典策，照残幽梦入寒衾。\n他时富贵不相弃，移上长檠伴醉吟。",
        "dynasty": "宋",
        "collection_info": null
    },
    {
        "uuid": "a196df15de30ea421fdebdb2f2c03288",
        "title": "书灯  其二",
        "author": "刘鑑",
        "content": "玉楼夜费烛荧荧，祗得眼前歌舞明。\n照破三千年外事，书生元不用长檠。",
        "dynasty": "宋",
        "collection_info": null
    }
]