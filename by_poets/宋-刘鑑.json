[
    {
        "uuid": "b9f2de4aed1c38ee98b309d6ba11f235",
        "title": "挽罗榷院子远二章  其一",
        "author": "刘鑑",
        "content": "万石家居最，清修却似贫。\n赋中前进士，诗裏谪仙人。\n连疏西湖上，扁舟颖水滨。\n一从书乙亥，岁岁两眉颦。",
        "dynasty": "宋",
        "collection_info": null
    },
    {
        "uuid": "555cf40457c03ce0f2b6d1cca2520d30",
        "title": "挽罗榷院子远二章  其二",
        "author": "刘鑑",
        "content": "不谓悬弧旦，翻成属纩期。\n死同生一视，弔与贺相随。\n灵运先成佛，刘叉懒说诗。\n西风吹独树，谁谱凤鸣枝。",
        "dynasty": "宋",
        "collection_info": null
    },
    {
        "uuid": "db9729fc52f727aebc96e6ac50399161",
        "title": "见提举蔡涧松",
        "author": "刘鑑",
        "content": "今人标致古心胸，吉士依归有涧松。\n白髮半头身欲鹤，苍髯千丈气如龙。\n三年博士留韩愈，十载中郎老蔡邕。\n根脚青原培植久，蓬莱行上最高峯。",
        "dynasty": "宋",
        "collection_info": null
    },
    {
        "uuid": "a6c3fa32541fb6a37d3ce01a141ba44e",
        "title": "见率斋王廉使  其一",
        "author": "刘鑑",
        "content": "渡孟升陑未岁余，访箕问虺即求书。\n从来文武相经纬，正在朝廷妙卷舒。",
        "dynasty": "宋",
        "collection_info": null
    },
    {
        "uuid": "18c8d65726e1daf8db4039188d16d6c7",
        "title": "见率斋王廉使  其二",
        "author": "刘鑑",
        "content": "樽俎折衝贤甲胄，衣裳定伯胜兵车。\n先生学谱河汾嫡，礼乐须还贞观初。",
        "dynasty": "宋",
        "collection_info": null
    },
    {
        "uuid": "edd0a7b28cd46151ad99e4cebc90f830",
        "title": "见率斋王廉使  其三",
        "author": "刘鑑",
        "content": "人物东南又一初，甲田气运恰相符。\n王通今日经重续，关朗当年筮不诬。",
        "dynasty": "宋",
        "collection_info": null
    },
    {
        "uuid": "0e4dafc1ffa67f3e4d7b90bd630c70ba",
        "title": "见率斋王廉使  其四",
        "author": "刘鑑",
        "content": "千载河汾两夫子，一家洙泗几生徒。\n升堂房社俱先达，还许程元后至无。",
        "dynasty": "宋",
        "collection_info": null
    },
    {
        "uuid": "a25d7e1ef36cc3c30b769483b2953655",
        "title": "见率斋王廉使  其五",
        "author": "刘鑑",
        "content": "使星来照鹭边沙，王郎皇皇远有华。\n尽起绮园山箇裏，更招温石水之涯。",
        "dynasty": "宋",
        "collection_info": null
    },
    {
        "uuid": "04a37d466127aee826bbea29ab8eedd1",
        "title": "见率斋王廉使  其六",
        "author": "刘鑑",
        "content": "汉唐礼乐成三代，南北车书又一家。\n鸣鹿歌诗将意厚，臣忠端出自宾嘉。",
        "dynasty": "宋",
        "collection_info": null
    },
    {
        "uuid": "e9926e49daf341e9e777d11016bdb17b",
        "title": "见率斋王廉使  其七",
        "author": "刘鑑",
        "content": "平生怪怪復奇奇，一字何曾乐得饥。\n太白枉承金殿召，浩然空负玉堂知。",
        "dynasty": "宋",
        "collection_info": null
    },
    {
        "uuid": "635548ea4f74453bc2831be07c636872",
        "title": "见率斋王廉使  其八",
        "author": "刘鑑",
        "content": "田园仅了都人役，事业全抛进士诗。\n白髮见公曾感慨，深衣重有道行时。",
        "dynasty": "宋",
        "collection_info": null
    },
    {
        "uuid": "470b7478b01c13876fcd5a1c14dc3cbd",
        "title": "和率斋王廉使三首  其一",
        "author": "刘鑑",
        "content": "试手东风第一杯，士如侯栗与侯梅。\n润之春雨根方茂，悴以秋霜花肯开。\n昔有两生增鲁重，今闻四皓为刘来。\n圣朝礼乐须三代，接武行看上曲台。",
        "dynasty": "宋",
        "collection_info": null
    },
    {
        "uuid": "637debd4d45555df2a8be78677b6b1d2",
        "title": "和率斋王廉使三首  其二",
        "author": "刘鑑",
        "content": "试手东风第一杯，南冠久挂市门梅。\n贤遣在野时曾闭，道大如天运復开。\n江左人传茂弘相，河汾士喜仲淹来。\n深衣增重逾貂暖，立到天花雨满台。",
        "dynasty": "宋",
        "collection_info": null
    },
    {
        "uuid": "f959e3305cd1e17fd020b355ede4fc32",
        "title": "和率斋王廉使三首  其三",
        "author": "刘鑑",
        "content": "试手东风第一杯，一番人物萃欧梅。\n曳裙昔惮王门峻，振铎今逢孔席开。\n送酒马军江上去，持书驿使陇头来。\n斯文未坠重增气，燕饭犹胜愧有台。",
        "dynasty": "宋",
        "collection_info": null
    },
    {
        "uuid": "af64913a3ff2143dda031271507ddeca",
        "title": "谒萧大山",
        "author": "刘鑑",
        "content": "阿统遥知是乃宗，作诗工似选诗工。\n写成判语皆吟笔，翻得离骚再国风。\n共喜横渠传有弟，久夸坡老学如翁。\n世间师友多零落，今在庭闱诺唯中。",
        "dynasty": "宋",
        "collection_info": null
    },
    {
        "uuid": "b9e50ca674a7e313995e1eb53e0cc49f",
        "title": "谒萧小山  其一",
        "author": "刘鑑",
        "content": "一冬晴暖春相似，欲叩吟关未有诗。\n折得梅花装担了，起程还是雪飞时。",
        "dynasty": "宋",
        "collection_info": null
    },
    {
        "uuid": "3b6b5220ba85734684b754b1e15d0ec6",
        "title": "谒萧小山  其二",
        "author": "刘鑑",
        "content": "一水凝寒棹不开，几人于此欲船回。\n思君却有扁舟兴，半夜直衝风雪来。",
        "dynasty": "宋",
        "collection_info": null
    },
    {
        "uuid": "81f437aaa5d83d5ecb9620c8c7a735f1",
        "title": "上尚郎中  其一",
        "author": "刘鑑",
        "content": "先生名姓重金台，一路春风手挽回。\n黄阁自应调鼎去，青原犹为算舟来。\n雪晴和风千家满，云放天光万里开。\n毕竟济川须用楫，鞯车行看虎符催。",
        "dynasty": "宋",
        "collection_info": null
    },
    {
        "uuid": "e475ccce749049da7287b97fffeb9e2a",
        "title": "上尚郎中  其二",
        "author": "刘鑑",
        "content": "六合阴沉一样云，行人白昼亦黄昏。\n贪财吏似方山犬，逃命民如入峡猿。\n典到琴书犹小事，卖抛田产更销魂。\n先生明共霜台月，照彻茅檐几泪痕。",
        "dynasty": "宋",
        "collection_info": null
    },
    {
        "uuid": "ede751051f99d1fe2f807b9e1c2867e6",
        "title": "上尚郎中  其三",
        "author": "刘鑑",
        "content": "衰年何用响铮铮，一错元来铸不成。\n为役谁怜烛之武，浮言枉累铁元城。\n铄金有口难从众，轑釜无羹枉怨兄。\n一点红炉属君手，放教跃冶要分明。",
        "dynasty": "宋",
        "collection_info": null
    },
    {
        "uuid": "57d3234fc187d28ea4862d631692fda9",
        "title": "题醉月亭",
        "author": "刘鑑",
        "content": "采石江头李太白，狂不奈烦宫锦窄。\n赤壁矶下苏东坡，一叶泛泛凌风波。\n当时有月并有酒，和酒和月吞入口。\n酒肠得月冷于冰，化作瑰辞喧宇宙。\n两首赋，百篇诗，千秋万古称绝奇。\n两翁不作归来鹤，玉宇琼楼寒漠漠。\n若得长江变泼醅，少住人间亦差乐。\n望圆晦缺秋復春，古来明月今来人。\n我时举酒问明月，月亦团团应不得。\n铁如意，玉唾壶。\n我歌君和声呜呜，烂醉起舞嗔人扶。\n问影莫是李与苏，月中仙子知得无。",
        "dynasty": "宋",
        "collection_info": null
    },
    {
        "uuid": "aeadb160cc341d536e8b2d2400adcae3",
        "title": "登黄鹤楼",
        "author": "刘鑑",
        "content": "西风吹我登黄鹤，白云半在阑干角。\n题诗不见旧时人，惟见青山俯城郭。\n萋萋芳草鹦鹉洲，江水衮衮来无休。\n岁月俯仰成春秋，古人今人无限愁。",
        "dynasty": "宋",
        "collection_info": null
    },
    {
        "uuid": "18dadb88cd26d00bc6f4265f63d36acd",
        "title": "寄朱约山",
        "author": "刘鑑",
        "content": "岁晚江空烟水寒，枫林叶落楚天宽。\n苦无雁足书难寄，作尽鸢声吟未安。\n晋帖临成思入石，离骚读罢拟栽兰。\n老来绝被梅花恼，后会君应笑我孱。",
        "dynasty": "宋",
        "collection_info": null
    },
    {
        "uuid": "5b3fc5e3d9da00fcb39ce93e9bc68839",
        "title": "月岩",
        "author": "刘鑑",
        "content": "世事从来满则亏，十分何似八分时。\n青山作计常千古，只露岩前月半规。",
        "dynasty": "宋",
        "collection_info": null
    },
    {
        "uuid": "25a43e3bd7b3562a870e01948de16e9a",
        "title": "题静轩",
        "author": "刘鑑",
        "content": "径深寂寂锁苔茵，此地不生车马尘。\n梦断瑶台惟有竹，棋声花院似无人。\n蛛因门闭牢穿网，鹊悟枝干自采薪。\n祇道干坤大如许，不知天地又新春。",
        "dynasty": "宋",
        "collection_info": null
    },
    {
        "uuid": "8b00fa503b9d662583046e7c47d9d8fb",
        "title": "贺周总管耐轩迁居回任  其一",
        "author": "刘鑑",
        "content": "就第开藩自古难，旌门累世况团圞。\n肯邀父老为邻舍，更约交游说岁寒。\n千里春风棠蔽芾，一窗秋月竹平安。\n乡人乡饮推乡贵，祗作平时样子看。",
        "dynasty": "宋",
        "collection_info": null
    },
    {
        "uuid": "83d67300610fe11fad1c037f00ef5855",
        "title": "贺周总管耐轩迁居回任  其二",
        "author": "刘鑑",
        "content": "袖诗两度出山扉，到得城来与愿违。\n南浦绿波凝望久，东山零雨喜公归。\n疎梅斗雪增新洁，乔木参天长旧围。\n重对门墙帘定卷，春风贺厦燕栖依。",
        "dynasty": "宋",
        "collection_info": null
    },
    {
        "uuid": "25d80fde9143d01ec4ba4671f7c99cff",
        "title": "梅四首  其一",
        "author": "刘鑑",
        "content": "休说逋仙两句工，冰瓯涤笔别形容。\n清标骚客风前立，素面仙姝月下逢。\n山店霜寒香扑马，溪桥水浅影如龙。\n一□尽是寒凝结，金鼎无盐味更浓。",
        "dynasty": "宋",
        "collection_info": null
    },
    {
        "uuid": "c3dcbb7fda6f552911783b3d013bf4af",
        "title": "梅四首  其二",
        "author": "刘鑑",
        "content": "破荒玉雪粲烟村，倚竹无言独断魂。\n三弄直须琴对越，一寒安用酒温存。\n家风巢许堪同社，心事夷齐可共论。\n应出缤纷几红紫，一枝开处自干坤。",
        "dynasty": "宋",
        "collection_info": null
    },
    {
        "uuid": "99fa6699537cfff21888ec2033d962dd",
        "title": "梅四首  其三",
        "author": "刘鑑",
        "content": "除香除影赋梅花，方许诗中擅作家。\n怕俗似嫌羔作酒，高人颇称雪煎茶。\n参横屋角霜初下，人倚阑干月欲斜。\n夜冷玉肌愁入骨，金壶移入伴窗纱。",
        "dynasty": "宋",
        "collection_info": null
    },
    {
        "uuid": "cc377aea0debcbe72c294f697820f4e5",
        "title": "梅四首  其四",
        "author": "刘鑑",
        "content": "天花夜半落溪傍，傍有狞然为取将。\n擎爪仰空呈洁白，掀髯倒地觅昏黄。\n修鳞月下霜同色，败甲风前雪有香。\n欲起补之图影看，生愁飞入水中藏。",
        "dynasty": "宋",
        "collection_info": null
    },
    {
        "uuid": "c2260fabbe59ee5b10343c11b63af009",
        "title": "书灯  其一",
        "author": "刘鑑",
        "content": "一点兰膏数寸心，小窗伴我夜沈沈。\n暖分青燄藜烟细，喜动红光花意深。\n洞见苦心归典策，照残幽梦入寒衾。\n他时富贵不相弃，移上长檠伴醉吟。",
        "dynasty": "宋",
        "collection_info": null
    },
    {
        "uuid": "d43a91d38cffa7f631de56c4f61b6484",
        "title": "书灯  其二",
        "author": "刘鑑",
        "content": "玉楼夜费烛荧荧，祗得眼前歌舞明。\n照破三千年外事，书生元不用长檠。",
        "dynasty": "宋",
        "collection_info": null
    }
]