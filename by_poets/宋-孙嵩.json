[
    {
        "uuid": "d9fc6e052805e2f3c606cf12c9643031",
        "title": "感兴",
        "author": "孙嵩",
        "content": "清风有佳意，逢者为一娱。\n曾不救饥渴，政尔飘襟裾。\n凡物贵有用，论诗用则无。\n诗成亦自咏，侘傺或昭苏。\n身名不相涉，二者如参商。\n迟其议论公，旷越百世长。\n于人已无益，离离坟草荒。\n不知史册上，更是谁芬芳。\n犹足厉世俗，曰此有耿光。\n生前文字冗，寸札蓐荑稂。\n及后乃大行，家有星河章。\n君欲知其人，近世苏与黄。\n夫有酷吏事，良不为奇屯。\n俗子来吾前，有语无由伸。\n其愚正可置，而又何为嗔。\n勿如孤竹子，宇宙生涯垠。\n匪惟狎樵牧，浩浩冥疏亲。\n鸟故不乱行，兽故不乱群。\n在山为远志，出山为小草。\n不足凋谢安，适可谓殷浩。\n夫亦有所怀，非必着枯槁。",
        "dynasty": "宋",
        "collection_info": null
    },
    {
        "uuid": "b4f4ec90f6bb53ddcaa8491bd71c7343",
        "title": "冬初杂兴  其一",
        "author": "孙嵩",
        "content": "今晨霜露肃，爱此群山秋。\n夭桃薄照日，乃是丹枫稠。\n草花无名字，正类黄菊幽。\n一筇步涧阿，聊復舒我眸。\n雁声一何高，渺渺关山愁。\n林间有橡栗，岁晚行可收。",
        "dynasty": "宋",
        "collection_info": null
    },
    {
        "uuid": "672ce0f93eaae5c2ac03a2ea0db0941b",
        "title": "冬初杂兴  其二",
        "author": "孙嵩",
        "content": "牧童与樵叟，共载牛背归。\n我无薪蒸计，南山松栎稀。\n寒风昨日至，须用葺我扉。\n故园或可废，亦以完我衣。\n人生有定分，勿怪生理微。",
        "dynasty": "宋",
        "collection_info": null
    },
    {
        "uuid": "7529f694c750485ca67cb941cf454c81",
        "title": "冬初杂兴  其三",
        "author": "孙嵩",
        "content": "钟声烟外寺，报我明朝霜。\n篱落暝雀惊，原野昏鸦翔。\n杖策归茅茨，偶一歌慨慷。\n千载有我辈，感念行斜阳。",
        "dynasty": "宋",
        "collection_info": null
    },
    {
        "uuid": "92427528e0f6de7ae7a396daba57d8f8",
        "title": "冬初杂兴  其四",
        "author": "孙嵩",
        "content": "斋中乃无纸，柿叶平篱根。\n稍取书点画，带此朝露痕。\n识字有何补，随尔忧患繁。\n姓名总不记，适有古意存。\n惜哉结绳后，事始于干坤。\n先生晚始悟，无术鸠田园。",
        "dynasty": "宋",
        "collection_info": null
    },
    {
        "uuid": "da9cdcd1a4d9434b55ef5aab9213230d",
        "title": "冬初杂兴  其五",
        "author": "孙嵩",
        "content": "残花与新蕊，不共横斜枝。\n摧谢得清峭，独照冰霜时。\n寒梅正如此，他木乃变衰。\n此由观世物，特以厄见奇。\n古云桑落节，当有新醪篘。\n得秫酿几何，拨瓮香浮浮。\n醇熟不足计，醒醉亦自筹。\n得酒乃径饮，无酒亦可休。\n绝怜未知道，颠倒阮与刘。\n百年有事业，遑云逃糟丘。",
        "dynasty": "宋",
        "collection_info": null
    },
    {
        "uuid": "d272509099f3e888f2cc6b5a18e14210",
        "title": "冬初杂兴  其六",
        "author": "孙嵩",
        "content": "秋晚种麰麦，覆块青茸茸。\n兹物乃畏湿，沟作棋道通。\n江南地力瘠，百谷劳农工。\n秔稌蓄堘上，麰麦藏沟中。\n从今防蹂嚙，早晚观麦丛。\n须纵牛羊食，勿信东坡翁。\n吾诗乃农谱，亦着江南风。",
        "dynasty": "宋",
        "collection_info": null
    },
    {
        "uuid": "0458b4b5f2098227235334a2b47c0d70",
        "title": "立春日",
        "author": "孙嵩",
        "content": "残冬初曦巧弄频，轻澌片片动游鳞。\n土牛不报穷居暖，星鸟非司退士春。\n门帖废忘梅柳句，乡傩倚阁鼓鼙人。\n愁多酒浅知何那，太息年光草草新。",
        "dynasty": "宋",
        "collection_info": null
    },
    {
        "uuid": "939886bdf05bcfb26e99cdee800dea82",
        "title": "送年寓叹",
        "author": "孙嵩",
        "content": "岁事分携作径归，清愁环守有重围。\n预供除日先人祭，次拂元朝道士衣。\n狂似嵇康今尽懒，觉如蘧瑗昔皆非。\n新春未识耕耘地，当卜何如买钓矶。",
        "dynasty": "宋",
        "collection_info": null
    },
    {
        "uuid": "08a4efff39ee7a303476892b422f6711",
        "title": "开岁连日有阴雨  其一",
        "author": "孙嵩",
        "content": "老杜诗章五百年，为吾替写早春篇。\n恰从元日踰人日，重有阴阴冷落天。",
        "dynasty": "宋",
        "collection_info": null
    },
    {
        "uuid": "af8f3e6f42d1ca4b7f615191dd6876bb",
        "title": "开岁连日有阴雨  其二",
        "author": "孙嵩",
        "content": "日日岚阴守翠微，清溪平没钓鱼矶。\n流鶑一任无来意，直恐梅花半树稀。",
        "dynasty": "宋",
        "collection_info": null
    },
    {
        "uuid": "def51b7a4c67e0cd278d38fe17d2afb8",
        "title": "开岁连日有阴雨  其三",
        "author": "孙嵩",
        "content": "新草天涯入断魂，若为有意眺郊原。\n只因老子春愁少，须着萧萧雨暗村。",
        "dynasty": "宋",
        "collection_info": null
    },
    {
        "uuid": "68ef63a1adcd78bae8c941bda8c8a4f2",
        "title": "又书画船五首  其一",
        "author": "孙嵩",
        "content": "足踏江陵一舸空，襄阳亲手结孤蓬。\n流传别有黔川样，安稳舲斋不軃风。",
        "dynasty": "宋",
        "collection_info": null
    },
    {
        "uuid": "b595a5e81ad4c8dc9c4fcd9d39623e90",
        "title": "又书画船五首  其二",
        "author": "孙嵩",
        "content": "书画生憎世上尘，不嫌蓑笠渺无津。\n扁舟去住浑林间，了是江湖旧散人。",
        "dynasty": "宋",
        "collection_info": null
    },
    {
        "uuid": "9ef10f998d1d47f00cb1e9ee51c56ad7",
        "title": "又书画船五首  其三",
        "author": "孙嵩",
        "content": "幸自消除长物缘，尚留遮眼卷三千。\n分明更有江湖债，搬入人家贋钓船。",
        "dynasty": "宋",
        "collection_info": null
    },
    {
        "uuid": "3d9329718a0d2f91b96dcb3bf6db4ede",
        "title": "又书画船五首  其四",
        "author": "孙嵩",
        "content": "不听挐音分外闲，稳装书画一蓬间。\n今朝风雨苕川上，扑洒沙鸥第几湾。",
        "dynasty": "宋",
        "collection_info": null
    },
    {
        "uuid": "4b6223bf89f35fdfdf14797630a2ece8",
        "title": "又书画船五首  其五",
        "author": "孙嵩",
        "content": "切莫清狂更隠沦，浮家泛宅断知闻。\n明朝我欲观书画，何处将诗寄水云。",
        "dynasty": "宋",
        "collection_info": null
    },
    {
        "uuid": "05a483fa8ed076e691d247641a21d94c",
        "title": "觅佳山水迁居未能又力役不休",
        "author": "孙嵩",
        "content": "微吟清啸有孤怀，历落嵚崎已大乖。\n芳草何心知世事，闲云肆意绕天涯。\n前时绝喜王官谷，此去聊堪阿里街。\n一语作铭君记取，腾腾任运莫安排。",
        "dynasty": "宋",
        "collection_info": null
    },
    {
        "uuid": "b267a3d318b107f98326c173d4ed756c",
        "title": "生日  其一",
        "author": "孙嵩",
        "content": "云外荒村半掩扉，门孤事业与心违。\n悠悠岁月山林老，纳纳干坤道路非。",
        "dynasty": "宋",
        "collection_info": null
    },
    {
        "uuid": "5250ab89f0cab2e3fcf7cd9d00f090d4",
        "title": "生日  其二",
        "author": "孙嵩",
        "content": "鸿雁关河秋满眼，梧桐风雨冷吹衣。\n蓼莪自是长休废，独立苍苔一叹欷。",
        "dynasty": "宋",
        "collection_info": null
    },
    {
        "uuid": "ec8bc913af82fef255002121968406c4",
        "title": "竹枝歌  其一",
        "author": "孙嵩",
        "content": "滟滪滩头君莫行，瞿塘峡裏不论程。\n龙吟小雨蜀天黑，等有明朝春水生。",
        "dynasty": "宋",
        "collection_info": null
    },
    {
        "uuid": "d0dc6739d3b540a062e9458011792c01",
        "title": "竹枝歌  其二",
        "author": "孙嵩",
        "content": "行尽三巴三曲头，一滩自有一生愁。\n明朝已过巴陵岸，更宿江陵渔笛洲。",
        "dynasty": "宋",
        "collection_info": null
    },
    {
        "uuid": "1b74e15841ba32c8bcbbaf009660e020",
        "title": "竹枝歌  其三",
        "author": "孙嵩",
        "content": "云外猩猩何处声，终朝出没只深菁。\n前有悬崖菁几里，行人到此古今情。",
        "dynasty": "宋",
        "collection_info": null
    },
    {
        "uuid": "adc9ce0f5c96b95d37cef11f461b7de6",
        "title": "竹枝歌  其四",
        "author": "孙嵩",
        "content": "汹浪砰雷蛇饮溪，阴崖天暗虎丘泥。\n万里中原那有此，怜君更过鬼门西。",
        "dynasty": "宋",
        "collection_info": null
    },
    {
        "uuid": "2e84db028721f94cea1ccedfc7ac0435",
        "title": "竹枝歌  其五",
        "author": "孙嵩",
        "content": "峡路阴阴无四时，寒云鸟道挂天危。\n荒亭败驿此何处，望帝江山号子规。",
        "dynasty": "宋",
        "collection_info": null
    },
    {
        "uuid": "49dcc02caaf6af070d386b402e7aa132",
        "title": "竹枝歌  其六",
        "author": "孙嵩",
        "content": "巴子城荒非昔人，公孙何处问遗民。\n千年惟有武侯碛，留与踏歌行早春。",
        "dynasty": "宋",
        "collection_info": null
    },
    {
        "uuid": "db53cdeb781e6189b431e9e70a21d230",
        "title": "竹枝歌  其七",
        "author": "孙嵩",
        "content": "汉世明妃犹有村，荒祠歌舞与招魂。\n胡琴好入巴渝曲，万里还乡酾酒罇。",
        "dynasty": "宋",
        "collection_info": null
    },
    {
        "uuid": "9bf97f84c86091a1febeae386929831d",
        "title": "竹枝歌  其八",
        "author": "孙嵩",
        "content": "黄牛庙前鸦鹳栖，黄魔宫外枭鵩啼。\n估客酹神巫妪醉，青林日转风凄凄。",
        "dynasty": "宋",
        "collection_info": null
    },
    {
        "uuid": "b88618d7b0fdddedae48ee913f309178",
        "title": "竹枝歌  其九",
        "author": "孙嵩",
        "content": "峡山削出青嵯峨，峡水匀成绿不波。\n顿平山林未能得，奈此猿声朝夕何。",
        "dynasty": "宋",
        "collection_info": null
    },
    {
        "uuid": "214f31430321b48c61fb3d6ac74b915e",
        "title": "春夏之交四首  其一",
        "author": "孙嵩",
        "content": "江花江水意，春色为谁多。\n极目天涯草，凄凄奈尔何。",
        "dynasty": "宋",
        "collection_info": null
    },
    {
        "uuid": "84b1ce709094167b5d6c7f44a017277c",
        "title": "春夏之交四首  其二",
        "author": "孙嵩",
        "content": "悄悄瞻青壁，悠悠瞩翠林。\n流鶑无一事，声远薜萝阴。",
        "dynasty": "宋",
        "collection_info": null
    },
    {
        "uuid": "a6431ce054a2516409a185835d9e5e85",
        "title": "春夏之交四首  其三",
        "author": "孙嵩",
        "content": "村落頳桐日，茅茨白楝风。\n闲阶沾雨菊，又绿去年丛。",
        "dynasty": "宋",
        "collection_info": null
    },
    {
        "uuid": "311f60acc720107b3e9e58c99e356907",
        "title": "春夏之交四首  其四",
        "author": "孙嵩",
        "content": "拂槛逍遥絮，浮空自在丝。\n幽香来远近，山侧有酴釄。",
        "dynasty": "宋",
        "collection_info": null
    },
    {
        "uuid": "4b5dec812f4bd05511235a78aba206cc",
        "title": "霜晓早行",
        "author": "孙嵩",
        "content": "三两残星龙𦜩云，人烟山色晓初分。\n西风一夜吹黄叶，不计霜晨客子闻。",
        "dynasty": "宋",
        "collection_info": null
    },
    {
        "uuid": "0bad90b8449d09a0d9f0819b68df8e08",
        "title": "哭程晦夫  其一",
        "author": "孙嵩",
        "content": "握手论交意气真，旧游四顾暗伤神。\n陪从金马门中客，和唱铜驼陌上春。",
        "dynasty": "宋",
        "collection_info": null
    },
    {
        "uuid": "f0611b1d146d8f87fc20f414298c8046",
        "title": "哭程晦夫  其二",
        "author": "孙嵩",
        "content": "尚谓乡邦离有合，忍闻丘垄夜无晨。\n夕阳古道曾经别，肠断西风泪满巾。",
        "dynasty": "宋",
        "collection_info": null
    },
    {
        "uuid": "bce9b4109248a97a293c1af33167b8a8",
        "title": "和谢虚谷  其一",
        "author": "孙嵩",
        "content": "文章琬琰盛镌磨，乞与丹青侈若何。\n已是追随名世晚，敢言步骤古人多。\n未同子美投三赋，且为灵均释九歌。\n怎有农谣又渔曲，稍谈钓笠与耕簑。",
        "dynasty": "宋",
        "collection_info": null
    },
    {
        "uuid": "1b4b2d2d01775de664e384b15eeeb85b",
        "title": "和谢虚谷  其二",
        "author": "孙嵩",
        "content": "穷愁幽思或成时，畦径荒芜失自治。\n秋气居然寒宋玉，土风犹尔操钟仪。\n安能跛鼈从天马，正拟长松引菟丝。\n启以新篇新绳削，元和直至建安时。",
        "dynasty": "宋",
        "collection_info": null
    },
    {
        "uuid": "cc501f423ded77469e30240e4e506410",
        "title": "夜泊垂虹",
        "author": "孙嵩",
        "content": "螮蝀无晴雨，横空不计年。\n长身欺浪渺，鉅力厌风颠。\n怀古方闻笛，题诗且住船。\n飞鸣中夜雁，何处得洲眠。",
        "dynasty": "宋",
        "collection_info": null
    },
    {
        "uuid": "c8874bd946aa7cebf6b1470d935beb2d",
        "title": "明妃引",
        "author": "孙嵩",
        "content": "明妃如花颜，高出汉宫右。\n可怜君王目，但寄丹青手。\n寂寂保孤妍，悠悠成僞丑。\n坐此嫁穹庐，流落无时回。\n无时回，琵琶未阕边笳催。\n哀絃流入千家谱，明妃只作阏支舞。\n年年犹借南来风，吹得青青一抔土。\n君不见汉家嫁得几娉婷，不闻一一琵琶声。\n祸起当年娄敬谬，后人独恨毛延寿。",
        "dynasty": "宋",
        "collection_info": null
    },
    {
        "uuid": "25f0f06ed9a9d96c585d44a1e69ae496",
        "title": "曲江头",
        "author": "孙嵩",
        "content": "君不见曲江头，离离衰草寒云秋。\n今人不见昔人游，昔人不见今人愁。\n欲谈往事无耆旧，沉吟千载空搔首，盛衰倚伏如寒暄。\n秦时宜春苑，汉世乐游园，更復唐人宫殿拥千门。\n往古来今但如此，同一溶溶曲江水。",
        "dynasty": "宋",
        "collection_info": null
    },
    {
        "uuid": "e613885ecdd672113159c595461bb26f",
        "title": "公无渡河",
        "author": "孙嵩",
        "content": "公乎渡河不可航，年既老，智则童。\n临流径渡何伥伥，夫岂有急须自亡。\n前无掣，后无挤，且无迹捕至尔门，未至东市之诛磔死如牛羊。\n河流在前白日光，谁以锦覆河流黄。\n公不见河源夭矫落昆崙，悬天注地千里强。\n飞奔突入中原疆，一击无有完堤防。\n跳蹴后土舂穹苍，公懵视之行康庄。\n掉臂而往无褰裳，不能驭风骑气奚为狂。\n河之流汤汤，鲲鲸之恶未可量。\n长戈为鳍锯为尾，刀崖斧窟镵牙张。\n公其以身委饥肠，人生无难死足伤。\n以饥寒死骨犹藏，棺椁送尔松柏冈。\n何必为河之鬼冯夷乡，其下浊泥出无梁。\n何不相蹙公自僵，奈何乎箜篌之音河水旁。",
        "dynasty": "宋",
        "collection_info": null
    },
    {
        "uuid": "88726de44d4183c631c2828223c9a0a5",
        "title": "秋怀五首  其一",
        "author": "孙嵩",
        "content": "秋虫日以喧，秋树日以疏。\n君听草根蛩，泣弔风中梧。\n壮士秋怀涕，及此清霜初。",
        "dynasty": "宋",
        "collection_info": null
    },
    {
        "uuid": "2912de13cd74a6243ed1d08d923f9a75",
        "title": "秋怀五首  其二",
        "author": "孙嵩",
        "content": "从来感秋人，一例皆楚声。\n吾闻古燕赵，慷慨多不平。\n惜哉宋玉辞，不使荆轲听。",
        "dynasty": "宋",
        "collection_info": null
    },
    {
        "uuid": "235c147f2191bbdc9a628193f3b50622",
        "title": "秋怀五首  其三",
        "author": "孙嵩",
        "content": "何处秋声多，竹外声历历。\n凄切不禁寒，萧萧旧时碧。\n此中白髮愁，饷与秋风客。",
        "dynasty": "宋",
        "collection_info": null
    },
    {
        "uuid": "98f20a5aa79772bd029de7f5f3220773",
        "title": "秋怀五首  其四",
        "author": "孙嵩",
        "content": "畴昔旅江湖，夜夜南飞雁。\n山园柿栗秋，出户望河汉。\n袛今寒雁时，中夕起三叹。",
        "dynasty": "宋",
        "collection_info": null
    },
    {
        "uuid": "319218d1eeaedd9977a59b49e2d89f26",
        "title": "秋怀五首  其五",
        "author": "孙嵩",
        "content": "黄山秋雕锼，风露洗崖崿。\n行行听清猿，处处采灵药。\n秋云老石床，已后十年约。",
        "dynasty": "宋",
        "collection_info": null
    },
    {
        "uuid": "9e32a116c85345dbb1e751b00299cadb",
        "title": "画猿",
        "author": "孙嵩",
        "content": "客子平生三峡游，青猿树树悬高秋。\n归来落笔成天趣，中传蜀月巴云意。\n如何猿叫驿边时，只欠行人唱竹枝。",
        "dynasty": "宋",
        "collection_info": null
    },
    {
        "uuid": "9842851993493f0e9bcabb5063bc5935",
        "title": "戏嘲二子",
        "author": "孙嵩",
        "content": "攻为乐府作，吟尽乐府题。\n不晓张籍与王建，笔端欲揽风凄凄。\n大半闲愁生浪语，十九他人无与汝。\n击辕抚缶何如声，奈此澜翻两吻鸣。",
        "dynasty": "宋",
        "collection_info": null
    },
    {
        "uuid": "85ce7310b52caba63da52ade97fc8ceb",
        "title": "行都饯岁",
        "author": "孙嵩",
        "content": "插架余残历，挑灯忆故乡。\n年光蛇赴壑，羁旅雁随阳。\n禁阙迎傩鼓，邻街祭竈香。\n英雄须自力，容易鬓毛苍。",
        "dynasty": "宋",
        "collection_info": null
    },
    {
        "uuid": "8462e02abccefd2f064ff4acf14925c7",
        "title": "临安钱武肃庙",
        "author": "孙嵩",
        "content": "吴越归旗纛，风云助鼓鼙。\n锦蒙山树遍，弩射海潮低。\n龙凤城葱鬰，牛羊墓惨悽。\n古祠存故里，秋草庑东西。",
        "dynasty": "宋",
        "collection_info": null
    },
    {
        "uuid": "f563f9635b294910c53e3bdb81265c8c",
        "title": "倦客",
        "author": "孙嵩",
        "content": "倦客江湖返，书生畎亩思。\n古来惟即墨，世上几仇池。\n八表烟霾隔，三春草木衰。\n交游消息断，存没杳难知。",
        "dynasty": "宋",
        "collection_info": null
    },
    {
        "uuid": "2e359bdf0fcb392f61526986acd87294",
        "title": "遣怀杂赋",
        "author": "孙嵩",
        "content": "宇宙迂疏一布衣，谋身毕竟是邪非。\n能知道义丘山重，定看荣华草芥微。\n世事悠悠蝴蝶梦，人情扰扰桔槹机。\n英雄不是违流俗，白雪阳春和自稀。",
        "dynasty": "宋",
        "collection_info": null
    },
    {
        "uuid": "67605329ba5f9045884b3feffc3574b9",
        "title": "春日武康游望过孟东野故居",
        "author": "孙嵩",
        "content": "残霭初收半在沙，一川芳草趁溪斜。\n羣峰古意汪芒国，废地诗情正曜家。\n天末凄迷浮野色，柳边骀荡受春华。\n更携尊酒看修竹，不为前坡得意花。",
        "dynasty": "宋",
        "collection_info": null
    },
    {
        "uuid": "0e718239fdeddc6727ea2adf5cfcd4d9",
        "title": "愍叹",
        "author": "孙嵩",
        "content": "救地扶天力不支，犹为落落怪男儿。\n泥中龙逝江神骇，波际鲸枯海若悲。\n恨入烟云连汉县，魂随霜雪薄燕垂。\n可怜傲兀南冠在，吟尽关山恸绝诗。",
        "dynasty": "宋",
        "collection_info": null
    },
    {
        "uuid": "472d260803cb7086282abc864eeda3f8",
        "title": "还邓觉民诗卷",
        "author": "孙嵩",
        "content": "南山竹可笛，北山桐可琴。\n得如听松风，中有太古音。",
        "dynasty": "宋",
        "collection_info": null
    },
    {
        "uuid": "9c9e265a94af30b727ff798fa5954633",
        "title": "阅秦纪二首  其一",
        "author": "孙嵩",
        "content": "初逃揕未亡，又遇朴无伤。\n如何博浪祸，更使副车当。",
        "dynasty": "宋",
        "collection_info": null
    },
    {
        "uuid": "bf450f8d7a4b80aa4c687047b4e5099c",
        "title": "阅秦纪二首  其二",
        "author": "孙嵩",
        "content": "泰岳聊逃雨，湘山偶阻风。\n伐树仍封树，元无罪与功。",
        "dynasty": "宋",
        "collection_info": null
    },
    {
        "uuid": "5bd5a2d26f2c400a019314845151aacd",
        "title": "邵康节",
        "author": "孙嵩",
        "content": "真隠由中土，行窝赏太平。\n生无皱眉事，单为杜鹃声。",
        "dynasty": "宋",
        "collection_info": null
    },
    {
        "uuid": "3b15260561626180400bcd63b5e5419d",
        "title": "紫阳夜坐",
        "author": "孙嵩",
        "content": "一夜灯前白纻单，沉吟有此夏初寒。\n露零若与人相语，松杪潇潇下石坛。",
        "dynasty": "宋",
        "collection_info": null
    },
    {
        "uuid": "0de8ad95e4417bb5c15911289f7f99f8",
        "title": "偶作",
        "author": "孙嵩",
        "content": "更勿穷通算此生，文章玄白付谁评。\n凄凉例薄佳人命，邂逅多成竖子名。",
        "dynasty": "宋",
        "collection_info": null
    },
    {
        "uuid": "4b443128782c2582e55a7da6256cf9cf",
        "title": "书雨",
        "author": "孙嵩",
        "content": "阴谷幽林热似焚，阿香鸣鼓骤殷殷。\n天公作雨须臾事，用得东山一片云。",
        "dynasty": "宋",
        "collection_info": null
    },
    {
        "uuid": "c4143d7f10d23f6430227b011b3c74ab",
        "title": "归途旅思",
        "author": "孙嵩",
        "content": "虚市斜阳早掩门，萧条州县抵深村。\n残梅与客迎新岁，明月随人作上元。",
        "dynasty": "宋",
        "collection_info": null
    },
    {
        "uuid": "4be477af822354e7d643ca0c9dd061ef",
        "title": "姑苏元夕",
        "author": "孙嵩",
        "content": "茂苑长洲满地春，吴儿歌舞逐时新。\n风流百巧花灯手，犹是夫差国裏人。",
        "dynasty": "宋",
        "collection_info": null
    }
]