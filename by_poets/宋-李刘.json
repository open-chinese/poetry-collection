[
    {
        "uuid": "61741c7a0e4b94d03b464641d8d4366a",
        "title": "贺新郎 鹄立通明殿",
        "author": "李刘",
        "content": "鹄立通明殿。\n又重逢、揆余初度，梦庚华旦。\n不学花奴簪红槿，且看秋香宜晚。\n任甲子、从新重换。\n天欲东都修车马，故降神生甫维周翰。\n歌崧岳，咏江汉。\n明堂朝罢夷琛献。\n引星辰、万人共听，风尘长算。\n清昼山东诸将捷，席卷黄河两岸。\n问谁在、玉皇香案。\n师保万民功业别，向西京、原庙行圭瓒。\n定郏鄏，卜瀍涧。",
        "dynasty": "宋",
        "collection_info": null
    },
    {
        "uuid": "690aedd313121ddbf05e51a029f9ed95",
        "title": "鱼游春水 湖南三千里",
        "author": "李刘",
        "content": "湖南三千里。\n百万人家争送喜。\n元戎初度，和气水流山峙。\n荆楚中间寿域开，翼轸傍边台躔起。\n崧岳降神，维箕骑尾。\n见说君王注倚。\n问舟楫、盐梅谁是。\n国人争望周公，东归几几。\n功名多载旗常上，福禄平分天壤里。\n家家弦管，年年弧矢。",
        "dynasty": "宋",
        "collection_info": null
    },
    {
        "uuid": "b90b08f06a91e26d7b6f195231fbd052",
        "title": "水调歌头 万里碧鸡使",
        "author": "李刘",
        "content": "万里碧鸡使，叱驭问邛崃。\n枪旗有烨，川秦奔走送龙媒。\n好在灵均初度，唤起长庚佳梦，霜月照金罍。\n寿似武侯柏，香在草堂梅。\n舞娉婷，斟凿落，沃崔嵬。\n神尧孙子，向来八九上三台。\n挂了桑弧蓬矢，便恐彤弓秬瓒，分宝下天阶。\n归赋梁园雪，试唤长卿来。",
        "dynasty": "宋",
        "collection_info": null
    },
    {
        "uuid": "edad491ddc5598769df975dcf2da3da4",
        "title": "酹江月・念奴娇 汉庭用老",
        "author": "李刘",
        "content": "汉庭用老，想君王也忆、潜郎白首。\n底事煌煌金玉节，奔走天涯许久。\n江右风流，湖南清绝，更借诗翁手。\n明年七十，人间此事希有。\n固是守得堂间，鲂斋亭下，要称归来柳。\n上恐夜深□贾傅，便有锋车迎候。\n寿岳峰前，寿星池畔，且寿长沙酒。\n期颐三万，祖风应管依旧。",
        "dynasty": "宋",
        "collection_info": null
    },
    {
        "uuid": "9b681f007234112b0e1453c1454b6ca2",
        "title": "满庭芳 郑履声传",
        "author": "李刘",
        "content": "郑履声传，倪经业绍，半千贤运重开。\n妙年阔步，高折桂枝回。\n卿月郎星历遍，都贪把、符竹南来。\n棠阴永，仍持玉节，臬事副钦哉。\n吾生，真幸会，旧家桃李，曾费栽培。\n更春风次第，吹到寒荄。\n遥望绂麟祥旦，霄躔邈、阻奉琅杯。\n谁知道，清源路远，直上即蓬莱。",
        "dynasty": "宋",
        "collection_info": null
    },
    {
        "uuid": "314e7afaf03c6c561c711b2e2d295e63",
        "title": "生查子 湘江贯地维",
        "author": "李刘",
        "content": "湘江贯地维，衡岳生人杰。\n谁遣益州星，暂伴峨眉月。\n初度庆今朝，绣斧双龙节。\n为国罩嘉鱼，趣觐黄金阙。",
        "dynasty": "宋",
        "collection_info": null
    },
    {
        "uuid": "1c5eca091972828792df46fcce716286",
        "title": "浣溪沙 濯锦江边玉树明",
        "author": "李刘",
        "content": "濯锦江边玉树明。\n碧油幢里彩衣荣。\n当年此日下长庚。\n细酌成都千岁酒，闲看嶰谷一阳春。\n归听云母隔屏声。",
        "dynasty": "宋",
        "collection_info": null
    },
    {
        "uuid": "08f3cbf68437850e41302b7967b56967",
        "title": "朝中措 我生辰在斗牛中",
        "author": "李刘",
        "content": "我生辰在斗牛中。\n井路有何功。\n运转峨眉山月，按行雪界天风。\n归欤老矣，愁添鬓白，酒借颜红。\n丘壑堪容我辈，轩裳分付诸公。",
        "dynasty": "宋",
        "collection_info": null
    },
    {
        "uuid": "36376ad20e6b6bffab41652697491dd7",
        "title": "水调歌头 端正九秋月",
        "author": "李刘",
        "content": "端正九秋月，今夜始生明。\n扬辉毓秀，飘然海上跨长鲸。\n认得灵均初度，直用望舒为御，重耀紫枢庭。\n何事乘槎使，尚藉执珪卿。\n合东西，瞻使节，镜中行。\n腾腾渐渐，绕枝乌鹊不须惊。\n太白擒胡了未，即墨降城安否，玉斧仗修成。\n圆却山河影，捣药兔长生。",
        "dynasty": "宋",
        "collection_info": null
    },
    {
        "uuid": "4093cde36183bbc656a434df5e5b3d50",
        "title": "鹧鸪天 恰则重阳信宿前",
        "author": "李刘",
        "content": "恰则重阳信宿前。\n菊潭先寿濮阳仙。\n暂陪明月清风夜，共醉孤云落照边。\n群玉府，紫微天。\n看看东壁二星连。\n月中斫桂吴夫子，定是长生不记年。",
        "dynasty": "宋",
        "collection_info": null
    },
    {
        "uuid": "c4559a32feabedc77ae8610714f14447",
        "title": "生查子 万里彩衣远",
        "author": "李刘",
        "content": "万里彩衣远，旬日黄花后。\n蓬矢纪佳辰，莲幕翻新奏。\n更看桂枝香，归献灵椿寿。\n同对小蟠桃，共醉长生酒。",
        "dynasty": "宋",
        "collection_info": null
    },
    {
        "uuid": "982460434ace0454beb6d869b3657ab8",
        "title": "柳花",
        "author": "李刘",
        "content": "蝶扑蜂粘发出狂，飘然欲上白云乡。\n无端却被游蜂搅，绾住东风舞几场。",
        "dynasty": "宋",
        "collection_info": null
    },
    {
        "uuid": "09af8aed074cb9d2c2cc4e7ef7aaf2a4",
        "title": "龙眼",
        "author": "李刘",
        "content": "绛衣摇曳绽冰肌，依约华清出浴时。\n何物鸦儿驱不去，前身恐是食酥儿。",
        "dynasty": "宋",
        "collection_info": null
    },
    {
        "uuid": "10761cd99c41df219d11e156612aeb0d",
        "title": "读刘梦得集",
        "author": "李刘",
        "content": "一咏桃花谪九年，何如兵卫日高眠。\n苦嫌不得文章力，得力教君更可怜。",
        "dynasty": "宋",
        "collection_info": null
    },
    {
        "uuid": "9c3d32d73eeba40511a0e8d336938b08",
        "title": "记梦",
        "author": "李刘",
        "content": "壮志已违黄鹄下，老身合占白鸥前。\n夜来耿耿江湖梦，秋水长天一钓船。",
        "dynasty": "宋",
        "collection_info": null
    },
    {
        "uuid": "0064ef4d47a672118a8d546946aad25e",
        "title": "柳耳",
        "author": "李刘",
        "content": "风絮起时无纩塞，雨丝添处有珠垂。\n黄鶑说尽千般语，舞困三眠总不知。",
        "dynasty": "宋",
        "collection_info": null
    },
    {
        "uuid": "2e8a55b87118fb2a7ad2847f6e4f7445",
        "title": "笔阵",
        "author": "李刘",
        "content": "鼓舞先声自管城，细听鏖战了无声。\n看来亦异常蛇势，扫退词场万马兵。",
        "dynasty": "宋",
        "collection_info": null
    },
    {
        "uuid": "f90285222cc6e40be40253201723b49a",
        "title": "羽扇",
        "author": "李刘",
        "content": "奋迹冲霄驾鹤游，霜毛鞭落在扬州。\n仁人收拾纔挥动，风被黎元六月秋。",
        "dynasty": "宋",
        "collection_info": null
    },
    {
        "uuid": "1cd9fb8e17628467ad81211bec37fdc0",
        "title": "闻笛",
        "author": "李刘",
        "content": "何处桓伊酒力雄，分明嚼征更含宫。\n倚楼三弄西风急，不觉梅花大半空。",
        "dynasty": "宋",
        "collection_info": null
    },
    {
        "uuid": "a3c99f4e9f0efe420aad610fea7c3926",
        "title": "麾蚊",
        "author": "李刘",
        "content": "烟驱扇击手频挝，奈尔传呼又满衙。\n我醉不眠君不去，下帷高枕任喧哗。",
        "dynasty": "宋",
        "collection_info": null
    },
    {
        "uuid": "0f4d7d590274308a0fe37040d96aceb3",
        "title": "蝉",
        "author": "李刘",
        "content": "露满枯肠蜕顿轻，山林那有不平鸣。\n熏弦寂寞无人续，故揖清风作颂声。",
        "dynasty": "宋",
        "collection_info": null
    },
    {
        "uuid": "8a8631966330ac657c21e7030623c0c9",
        "title": "代贺皇太子生日诗二首  其一",
        "author": "李刘",
        "content": "宝月重轮丽虎闱，祥烟葱鬰绕黄麾。\n九秋沆砀平分日，万国元良初度时。\n礼乐诗书俱习惯，圣贤仁孝况生知。\n八荒寿域从今启，请为丰年上玉巵。",
        "dynasty": "宋",
        "collection_info": null
    },
    {
        "uuid": "567069702223262b11e1ffa76445d522",
        "title": "代贺皇太子生日诗二首  其二",
        "author": "李刘",
        "content": "朱芾皇皇问寝门，青宫喜气满干坤。\n江清淮晏干戈息，渊默雷声匕鬯尊。\n端冕常年亲举礼，远庖此日剩明恩。\n直将三代齐长久，愿听长沙贾谊言。",
        "dynasty": "宋",
        "collection_info": null
    },
    {
        "uuid": "470048ede0a3f945a299f544563ee4f0",
        "title": "又代贺皇太子生日诗二首  其一",
        "author": "李刘",
        "content": "银盘浴兔方二日，宝册蟠龙甫半旬。\n甲观诞弥佳气鬰，春宫衍庆缛仪新。\n前星色正光芒远，少海波清润泽均。\n鹤驾归来传密语，更将仁义域斯民。",
        "dynasty": "宋",
        "collection_info": null
    },
    {
        "uuid": "8a3602389cedd26968fb86ccaff6937a",
        "title": "又代贺皇太子生日诗二首  其二",
        "author": "李刘",
        "content": "粲粲祥烟绕虎闱，欢声催捧未央巵。\n干戈东序承平日，衮冕南郊负见时。\n行中鸾和真合礼，宴陪鱼藻旧闻诗。\n宫僚惭愧非周召，三善惟当效祝规。",
        "dynasty": "宋",
        "collection_info": null
    },
    {
        "uuid": "9dd26b0c11ac05f4bef1f6d62f5d322d",
        "title": "贺参政二首  其一",
        "author": "李刘",
        "content": "海山俯视百川东，中有明堂一柱隆。\n两社直从平地到，寸心原共老天通。\n管乐功烈非轲志，尧舜君民在尹躬。\n寿国端须寿君子，愿将箕翼等延洪。",
        "dynasty": "宋",
        "collection_info": null
    },
    {
        "uuid": "070156a57069e96320928987657b01a3",
        "title": "贺参政二首  其二",
        "author": "李刘",
        "content": "东府西枢纪诞辰，非烟郁郁更纷纷。\n共知崧岳生申伯，竞把旃檀寿卯君。\n燮理已成六月雨，经纶更作八荒云。\n齐安即是安天下，敢为先生诵所闻。",
        "dynasty": "宋",
        "collection_info": null
    },
    {
        "uuid": "403665596c51d4ef1a848292cdffcb42",
        "title": "庆泸帅魏侍郎二首  其一",
        "author": "李刘",
        "content": "中庸日用脚根实，动静天机眼力亲。\n未月凤筩钟地统，戌年麟跋纪生辰。\n身名宿世陈忠肃，眉寿他年范景仁。\n福禄近来贤否共，欲将斯道觉斯民。",
        "dynasty": "宋",
        "collection_info": null
    },
    {
        "uuid": "7bcb155eb07a113fc029abf183583440",
        "title": "庆泸帅魏侍郎二首  其二",
        "author": "李刘",
        "content": "碧油满眼诗书帅，紫橐骈肩献纳臣。\n有客皆能歌保鲁，如公方合美生申。\n庄椿坐阅人间世，嶰竹早吹天上春。\n士曰时哉起君实，只今犹可却辽人。",
        "dynasty": "宋",
        "collection_info": null
    },
    {
        "uuid": "59fba1b8545d4f834efc5d2bdd2a3b9c",
        "title": "庆桂帅经略二首  其一",
        "author": "李刘",
        "content": "江汉浮浮炳地灵，参旗井钺寿星明。\n庚寅初度周而始，戊己连营静不惊。\n山上印成龟左顾，月中桂共兔长生。\n公堂遥想称觞后，便报天阶取履声。",
        "dynasty": "宋",
        "collection_info": null
    },
    {
        "uuid": "1752f33a65c07a0027f0525d54437fb7",
        "title": "庆桂帅经略二首  其二",
        "author": "李刘",
        "content": "煌煌昴宿正开冬，日驭高躔龙尾宫。\n赉说须知应天策，留萧暂委守关中。\n赤云决胜三边壮，白日褰晴五谷丰。\n六十州人开寿域，碧幢一笑与民同。",
        "dynasty": "宋",
        "collection_info": null
    },
    {
        "uuid": "1347b768f8fca066a2943119fa160748",
        "title": "寿泸帅杨尚书  其一",
        "author": "李刘",
        "content": "八年黄伯颍川政，十载武侯泸水功。\n还向碧幢揆初度，但愁绿诏启元戎。\n生从峻极崧高降，寿在慈祥岂弟中。\n今岁添杯添福禄，膝前文度伴仙翁。",
        "dynasty": "宋",
        "collection_info": null
    },
    {
        "uuid": "6d1bf3de43cb5193c4a23a46b6b6aa3e",
        "title": "寿泸帅杨尚书  其二",
        "author": "李刘",
        "content": "尚书清禀秋天杳，吉梦元占玉燕飞。\n南定三军须北定，西归九罭合东归。\n寿星出丙光丹极，华盖丞辰近紫薇。\n要减汾阳声乐半，直须扬濯入黄扉。",
        "dynasty": "宋",
        "collection_info": null
    },
    {
        "uuid": "0b1a6f0bbe23f429d0ff5f7db7ec754c",
        "title": "寿漕使",
        "author": "李刘",
        "content": "金床玉兔岁重逢，初度占星尚剑东。\n铁马未容耕渭上，木牛且合漕关中。\n云屯营垒樵苏饱，雨足郊原菽粟丰。\n更与坤垠开寿域，皇华一笑与民同。",
        "dynasty": "宋",
        "collection_info": null
    },
    {
        "uuid": "63726c859f6d19452a40f1c08f7c5ae1",
        "title": "寿提管",
        "author": "李刘",
        "content": "满廊香雾弄霏霏，欲去还留燕子飞。\n酒盏自便秋思早，花枝未怯鬓毛非。\n脱巾駡灌从狂醉，剪烛留髠好缓归。\n我欲寄君无杰语，安期大枣荐青玑。",
        "dynasty": "宋",
        "collection_info": null
    },
    {
        "uuid": "4f1cb4654d58d848b6298944a2f32a58",
        "title": "庆刘教授",
        "author": "李刘",
        "content": "万里秋风生桂枝，麒麟堕地有谁知。\n摩空早奏甘泉赋，取势犹歌泮水诗。\n好是桑蓬浮喜气，正栽桃李助清诗。\n银袍争愿公衣钵，应指湘山无量师。",
        "dynasty": "宋",
        "collection_info": null
    },
    {
        "uuid": "7163c9fbb0dc26cfc025252a2ed7edd0",
        "title": "贺舍弟新得子",
        "author": "李刘",
        "content": "早来干鹊鸣檐楹，报我庭阶玉树生。\n告白祖宗知积善，喧传奴婢总欢声。\n远增阿大中郎喜，足想殊常散骑情。\n点校六经留汝读，吾家元不蓄金籝。",
        "dynasty": "宋",
        "collection_info": null
    },
    {
        "uuid": "a5e1b72faa7c8f13a6a4c10229270e78",
        "title": "贺生次子又喜领荐",
        "author": "李刘",
        "content": "君家兰玉满庭除，尤喜徐卿第二雏。\n方遂鹏程收鹗荐，又符熊梦获骊珠。\n史山孕秀头颅别，秋水为神骨骼殊。\n况有义方严训在，早看腾踏上云衢。",
        "dynasty": "宋",
        "collection_info": null
    },
    {
        "uuid": "b806eed18b52583bb75bcb40b38124cf",
        "title": "送甥回崇仁",
        "author": "李刘",
        "content": "万里七年艰险同，我车西去子舟东。\n教儿强学先循理，嫁女随宜莫讳穷。\n注就欧诗勤琢削，续成汉纪更磨礲。\n乡人借问碧鸡使，万卷书中一老翁。",
        "dynasty": "宋",
        "collection_info": null
    },
    {
        "uuid": "70d1b5b312e625a0501f321b4ef17a4f",
        "title": "赠刻图书处士二首  其一",
        "author": "李刘",
        "content": "信手挥斤出古文，商盘秦鼎失精神。\n烦君惜取铸金手，留待人间周伯仁。",
        "dynasty": "宋",
        "collection_info": null
    },
    {
        "uuid": "120494e084781051fc117ff96ef17a33",
        "title": "赠刻图书处士二首  其二",
        "author": "李刘",
        "content": "我乏君家玉印材，强寻厄木倩君开。\n无盐恐有遭逢处，也道曾将刻画来。",
        "dynasty": "宋",
        "collection_info": null
    },
    {
        "uuid": "181cadb649a1df60f30c2d6d559a254c",
        "title": "寿刘宰",
        "author": "李刘",
        "content": "制锦新城衣锦归，种桃遗爱满桃蹊。\n恩波淮水流不尽，福力螺山高与齐。\n天上已催班玉笋，日边行见月璇题。\n欢声都是长生曲，熏作香云覆宝猊。",
        "dynasty": "宋",
        "collection_info": null
    },
    {
        "uuid": "ea99c9ecab3097b02f5056610ec2caf4",
        "title": "寿帅阃",
        "author": "李刘",
        "content": "盛德元勋绝等伦，麟符虎节冠宗臣。\n大椿上古身千岁，一柱明堂力万钧。\n坐镇熊罴瞻绣衮，燕居松鹤伴纶巾。\n只应便是神仙事，万丈蓬莱却未真。",
        "dynasty": "宋",
        "collection_info": null
    },
    {
        "uuid": "6374c4fba732ee112fec9611fac65f96",
        "title": "寿教授",
        "author": "李刘",
        "content": "襟怀锦绣富多文，人物冰壶绝点尘。\n太华昨宵方诞吕，姑苏今日恰生申。\n堂萱呈瑞年年绿，坛杏逢春日日新。\n更为南丰添一瓣，即看趣诏侍严宸。",
        "dynasty": "宋",
        "collection_info": null
    },
    {
        "uuid": "06bcf833addc8d5c947061f233f9781d",
        "title": "寿先生  其一",
        "author": "李刘",
        "content": "明善堂前香矗云，诸生再拜祝庄椿。\n芹香藻绿涵和气，枫老梅疏健小春。\n有道可为明主佐，无毡休嘆广文贫。\n烹羔压酒称千寿，会看仙桃着子新。",
        "dynasty": "宋",
        "collection_info": null
    },
    {
        "uuid": "950448b0390f254ef26a1a9dfa17010a",
        "title": "寿先生  其二",
        "author": "李刘",
        "content": "今年生日胜常年，一佛中间万佛缘。\n善念纔兴方寸地，恩光便下九重天。\n花香作供围方丈，粟粒成功福大千。\n长寿如来更多宝，饱参住世小乘禅。",
        "dynasty": "宋",
        "collection_info": null
    },
    {
        "uuid": "4c31e9861063f4a6bc716d92d9567d11",
        "title": "寿太守",
        "author": "李刘",
        "content": "蓂飞两叶正深春，是日人间岳降神。\n自昔词章推大手，即今风采见埋轮。\n书传黄石由来远，名压青钱孰与伦。\n寿禄祈公如万福，未应江海羡鲈蒪。",
        "dynasty": "宋",
        "collection_info": null
    },
    {
        "uuid": "8ab870863961472fe90d661fcde5d275",
        "title": "寿县尉",
        "author": "李刘",
        "content": "华阳传与纯阳诀，竹隠中间悟养生。\n止心情澄不挠浊，浮云富贵澹无营。\n龙铅虎箓交离坎，鹤算龟龄几甲庚。\n唤起吟坛称寿句，夜来一点寿星明。",
        "dynasty": "宋",
        "collection_info": null
    },
    {
        "uuid": "d784de2c7817a7b8040a6a3d61c9649b",
        "title": "寿翁权县",
        "author": "李刘",
        "content": "昴宿腾辉落建溪，鸳鸿兄弟步云梯。\n暂收鸾翼来栖棘，聊鼓牛刀为割鸡。\n三月鸣琴初布政，万家磨石拟镌题。\n情知百里难淹骥，行看天书下紫泥。",
        "dynasty": "宋",
        "collection_info": null
    },
    {
        "uuid": "60c8791c0cb38c089385425ab7b88819",
        "title": "寿牛都大",
        "author": "李刘",
        "content": "律中黄钟九日前，长淮巨海降真贤。\n鹏程九万快抟击，騋牝三千表塞渊。\n夜看牛星贯南极，早携鹤驭出西川。\n梅花岁岁横参影，长伴罗浮不老仙。",
        "dynasty": "宋",
        "collection_info": null
    },
    {
        "uuid": "65570b99a5663f1ea738d173bb52bf76",
        "title": "寿友人",
        "author": "李刘",
        "content": "探胜东风一夜先，燕堂丝管沸华筵。\n鱼轩并寿欢何极，凤穴添雏庆愈绵。\n独乐园中闲日月，香山图裏永神仙。\n磻溪自有安车到，屈指佳期祇六年。",
        "dynasty": "宋",
        "collection_info": null
    },
    {
        "uuid": "35d8c6991b7a02638beeafa12fed39c6",
        "title": "寿友人林仲乔",
        "author": "李刘",
        "content": "十分国艷贪春暖，一簇芳心衬晓霞。\n送与生朝添寿斝，洛阳年少洛阳花。",
        "dynasty": "宋",
        "collection_info": null
    },
    {
        "uuid": "420ae91c543ad75df19d18fbf3ea62c2",
        "title": "自寿",
        "author": "李刘",
        "content": "光景不相待，流年剧箭过。\n酸辛前诏左，科甲后生多。\n命蹇穷为祟，愁多睡作魔。\n盖棺方事定，有酒且高歌。",
        "dynasty": "宋",
        "collection_info": null
    },
    {
        "uuid": "fa1fde740fa0fa4895584d016549ce8c",
        "title": "贺晚生子",
        "author": "李刘",
        "content": "商瞿五十子何迟，佳气充闾庆可知。\n喜溢麟生天上日，梦回虎堕月中时。\n犀钱剩送沾佳客，麝颗轻涂付侍儿。\n英物从来声自别，试啼容我一听之。",
        "dynasty": "宋",
        "collection_info": null
    },
    {
        "uuid": "411356d713dcb5dc8bdc27a094ef0d53",
        "title": "贺晚生子",
        "author": "李刘",
        "content": "兰玉森森天下奇，灵椿犹自长新枝。\n从来老蚌珠生晚，岂是长庚梦到迟。\n标格银蟾光皎洁，精神秋水碧涟漪。\n玉皇案吏家声近，伫看追踪入凤池。",
        "dynasty": "宋",
        "collection_info": null
    },
    {
        "uuid": "a5ec0810fc94ce56c9c54a72260ab7e1",
        "title": "庆尚书八十",
        "author": "李刘",
        "content": "宝唐佳气夜充闾，八十尚书古所无。\n勘破赵州行脚案，展开老子出关图。\n五房孙各了官事，千户侯封食税租。\n若问蹯溪钓渔叟，先生应道没工夫。",
        "dynasty": "宋",
        "collection_info": null
    },
    {
        "uuid": "6f7b5cf6061835bf66fad118a6aeb815",
        "title": "寿成都黄副帅二首  其一",
        "author": "李刘",
        "content": "王正初生七叶蓂，斗牛间气出延平。\n次公恰恰九年最，叔度汪汪千顷清。\n济北一编烦展究，剑西半壁頼生成。\n且倾江汉朝宗水，济彼公堂荐寿觥。",
        "dynasty": "宋",
        "collection_info": null
    },
    {
        "uuid": "c426c4b7114f3c63082142e038899ed9",
        "title": "寿成都黄副帅二首  其二",
        "author": "李刘",
        "content": "玉帐公弓应六蓬，瓣香遥遗贺南丰。\n扪参以手谁怜汝，居井之眉我倚公。\n寿域八荒随气转，醉乡五福与民同。\n老𢋙不是青冥脚，也愿追随龟鹤东。",
        "dynasty": "宋",
        "collection_info": null
    }
]