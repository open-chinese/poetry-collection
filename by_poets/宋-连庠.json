[
    {
        "title": "重建羊侯祠和王原叔句",
        "author": "连庠",
        "content": "大江西来遶重城，犹如丛花疋练萦。\n左山右阜若开避，曾是岘首当头横。\n江湍衝山山不动，滔滔雪浪东南倾。\n聩然巨势压汉境，万楚不得专雄名。\n四时美景千百状，登临可以摅襟灵。\n近麓挼蓝秋水绿，幽岩团缬春葩明。\n寒林萧疎四面合，夏木延袤长川青。\n危巅碑垫龟螭蛰，阴崖桧老蛟龙形。\n俯瞰洲岛相向背，风恬江面罗纹生。\n渔舠数百集其下，瞥然来往一叶轻。\n波底峥嵘沈翠影，槎头鳬雁敛霜翎。\n天然佳致信可尚，直是丹青写不成。\n叔子当年乐山水，每来置酒空垆罂。\n贤达胜士共爱此，谓此风景魁南荆。\n荆人被化思不已，立祠山椒共祭牲。\n尔来绵亘几千载，瓦飞栋挠谁经营。\n守臣罕肯着脚到，遂至完固属兼并。\n非惮鸠工缮完葺，诚知仁政难继声。\n帝眷襄阳曰重镇，宜从馆阁择名卿。\n明公之来百城悦，壶浆竹马相欢迎。\n政成公休屡登览，山前车骑长晶荧。\n傃空寓目看不足，诗豪佚发输精诚。\n乃敕寮属復祠宇，仍从岭上新虚亭。\n岁时游憩备言咏，荆人爱之犹鉅平。\n羊公之政公之化，异时一致当同评。\n两贤继美何以况，山之永兮水之清。",
        "dynasty": "宋",
        "collection_info": null
    }
]