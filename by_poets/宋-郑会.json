[
    {
        "uuid": "c16279d038016126c384c8bc35c5c3dc",
        "title": "梅花",
        "author": "郑会",
        "content": "江梅欲雪树槎牙，雪片飘零梅片斜。\n半有和风到窗纸，不知是雪是梅花。",
        "dynasty": "宋",
        "collection_info": null
    },
    {
        "uuid": "a8a1c5a229a6cf40af26f450707ae55f",
        "title": "杨柳",
        "author": "郑会",
        "content": "忆别东湖两度春，西湖柳眼又新新。\n想因一样湖边柳，一样春风一样青。",
        "dynasty": "宋",
        "collection_info": null
    },
    {
        "uuid": "d309aa5a6a392d743d4c85f0c5c20951",
        "title": "题邸间壁",
        "author": "郑会",
        "content": "酴釄香梦怯春寒，翠掩重帘燕子閒。\n敲断玉钗红烛冷，计程应说到常山。",
        "dynasty": "宋",
        "collection_info": null
    },
    {
        "uuid": "f98554f2f73c3eba5c674b18c533d137",
        "title": "游金精山",
        "author": "郑会",
        "content": "春风栈阁晓云寒，中有潺潺一玉湾。\n白石寨盘青石磴，藓花犹带汉时斑。",
        "dynasty": "宋",
        "collection_info": null
    },
    {
        "uuid": "5a35f01e13212f00564b72fcabd5e4bc",
        "title": "简颉监酒",
        "author": "郑会",
        "content": "小立西风翠袖垂，淡黄蛱蝶□高低。\n重门不锁秋香冷，何处人家有木犀。",
        "dynasty": "宋",
        "collection_info": null
    },
    {
        "uuid": "be65f6ff1d945bf0520cbe46bea6bc2c",
        "title": "谢送酒",
        "author": "郑会",
        "content": "刺豹朝淋血，烹龙莫泣脂。\n分君新瓮盎，及我旧鸱夷。\n竹叶供浮蚁，春风入朶颐。\n扶衰拜嘉惠，时復一中之。",
        "dynasty": "宋",
        "collection_info": null
    },
    {
        "uuid": "611e75b9799066248ed6f4ecf25baed0",
        "title": "怀宣州李司法",
        "author": "郑会",
        "content": "忆着宣城郡，能诗李法曹。\n秋今已过半，梦亦罕相遭。\n风叶乱无数，雨萤飞不高。\n独来窗下坐，灯影照离骚。",
        "dynasty": "宋",
        "collection_info": null
    },
    {
        "uuid": "112712a9df0ca458b26d1d13567b5963",
        "title": "寒夜怀郑泽民",
        "author": "郑会",
        "content": "布袍寒旋整，图事少曾谐。\n挈屋来游浙，修弓欲渡淮。\n家贫迟遣妹，母老苦为怀。\n深夜青灯坐，思君命亦乖。",
        "dynasty": "宋",
        "collection_info": null
    },
    {
        "uuid": "b783153197a37469cbb57a431830dccb",
        "title": "寄江西友人",
        "author": "郑会",
        "content": "浮云浄尽倚栏干，西望南楼未得还。\n怕有旧人相借问，为梅移屋近孤山。",
        "dynasty": "宋",
        "collection_info": null
    },
    {
        "uuid": "51ecb74e1673bbacf9ae038e93afda49",
        "title": "寄栖贤涣上人",
        "author": "郑会",
        "content": "栖贤桥下水流沙，开了菖蒲几度花。\n想得老师无别事，乱云晴日补袈裟。",
        "dynasty": "宋",
        "collection_info": null
    },
    {
        "uuid": "49e80a59346d2f2dbdf68981583d08e6",
        "title": "寄熊秋堂",
        "author": "郑会",
        "content": "醉踏青山忆旧游，两年流落古杭州。\n梦随云影忽东去，石上藓花无限秋。",
        "dynasty": "宋",
        "collection_info": null
    },
    {
        "uuid": "b9ac3d45418bcf81e1a6a85ae117b859",
        "title": "寄焦莹中在南康",
        "author": "郑会",
        "content": "冬青花落麦登秋，几度相思欲买舟。\n近日客来因问讯，又闻触热过池州。",
        "dynasty": "宋",
        "collection_info": null
    },
    {
        "uuid": "52af2c9eaaf3d9395ada5ee3481e874a",
        "title": "酬余判院",
        "author": "郑会",
        "content": "新篇如许好，欲和费沉思。\n相聚不为浅，能吟独未知。\n柳含春细细，梅待雪迟迟。\n重碧沽官酒，今当与说诗。",
        "dynasty": "宋",
        "collection_info": null
    },
    {
        "uuid": "a49f38c0fdd408860dda1a99da050184",
        "title": "答田耕叟",
        "author": "郑会",
        "content": "五字推敲苦，君来尉所思。\n眼虽如旧识，心即要相知。\n屋冷云归早，窗深月过迟。\n过从无百步，清话绻论语。",
        "dynasty": "宋",
        "collection_info": null
    },
    {
        "uuid": "f78b67907ad84423e6c9997ee2bcf28c",
        "title": "闻黄叔敏双陆因寄",
        "author": "郑会",
        "content": "水晶帘动影傞傞，白玉棋盘金字窠。\n赢得阿谁花十八，日长深院笑声多。",
        "dynasty": "宋",
        "collection_info": null
    },
    {
        "uuid": "6e775c4d6b3ba85f04558dccf0e1b5cb",
        "title": "橘修乡事",
        "author": "郑会",
        "content": "压囊红溜滴真珠，配食江南赤鲤鱼。\n今日钱塘江上客，自怜吾亦爱吾庐。",
        "dynasty": "宋",
        "collection_info": null
    },
    {
        "uuid": "5a377cd99917d2fba3cd860ce73f9e94",
        "title": "衢州道中",
        "author": "郑会",
        "content": "生色蔷薇插鬓斜，闲随女伴摘新茶。\n回头见客低头笑，却拾残花贴面花。",
        "dynasty": "宋",
        "collection_info": null
    },
    {
        "uuid": "9f8ede9b42747dfbedde44e52363e201",
        "title": "宁都县道中",
        "author": "郑会",
        "content": "绿水桥头小钓车，数椽败屋柱槎牙。\n年年贼火无人住，风落棠梨几片花。",
        "dynasty": "宋",
        "collection_info": null
    },
    {
        "uuid": "ea58e848fd94650f7fb21a8a5dc55452",
        "title": "瑞金县道中",
        "author": "郑会",
        "content": "野水深深小径斜，旧时闻是富人家。\n乱余田地浑无主，近有流移来种麻。",
        "dynasty": "宋",
        "collection_info": null
    },
    {
        "uuid": "3ab6913dd3dcf4e5a866775930893cd6",
        "title": "九日奉新道中",
        "author": "郑会",
        "content": "嫩寒猎猎酒旗斜，古路西风欲暮鸦。\n何处飞来双蛱蝶，也知篱落有黄花。",
        "dynasty": "宋",
        "collection_info": null
    },
    {
        "uuid": "3b1dd9a58151ebfef540300f10cc7ed6",
        "title": "与国军道上",
        "author": "郑会",
        "content": "时节近清明，云官未放晴。\n落花春绪懒，飞絮客情轻。\n新上谁家冢，深林宿处程。\n相看一巵酒，为尔暂忘情。",
        "dynasty": "宋",
        "collection_info": null
    },
    {
        "uuid": "3962f4df2c83fb1d31284882f33b033c",
        "title": "湖桥用朱申之韵",
        "author": "郑会",
        "content": "小倚湖桥数暝鸦，竹篱深闭阿谁家。\n爱渠一架酴醿白，甚欲敲门觅数花。",
        "dynasty": "宋",
        "collection_info": null
    },
    {
        "uuid": "2865ecfe42860b63a21d0b318b44a6a9",
        "title": "富阳江岸",
        "author": "郑会",
        "content": "江行吾所爱，不敢厌长途。\n薄日生花影，轻风老麦鬚。\n晚潮人趁渡，春旆客寻酤。\n却望青山远，青山有鹧鸪。",
        "dynasty": "宋",
        "collection_info": null
    },
    {
        "uuid": "435410588bc82c1a3622e9b81ee89a45",
        "title": "夏日吴园",
        "author": "郑会",
        "content": "斫藕敲瓜酒面凉，片云如墨不成章。\n东风忽遣雨西去，相对两乌行夕阳。",
        "dynasty": "宋",
        "collection_info": null
    },
    {
        "uuid": "9c162ceb22492af5d28cf8372cb47b36",
        "title": "黄叔敏许惠水栀子",
        "author": "郑会",
        "content": "八觚台子浄无尘，六尺屏风一欠伸。\n忽忆西家水栀子，多时愁杀读骚人。",
        "dynasty": "宋",
        "collection_info": null
    },
    {
        "uuid": "9faa3e323457ed3a59c6ac20441bb792",
        "title": "陈舍人送蒲萄",
        "author": "郑会",
        "content": "黑玉之柈白玉棱，龙须马乳剪寒藤。\n自怜有母今尘土，持到黄泉唤不譍。",
        "dynasty": "宋",
        "collection_info": null
    },
    {
        "uuid": "662be658696d9993bcdf46157a25e3cb",
        "title": "定斋",
        "author": "郑会",
        "content": "乱叶不停风衮衮，狂澜既倒浪滔滔。\n碧潭深处无人见，归尽浮云月正高。",
        "dynasty": "宋",
        "collection_info": null
    },
    {
        "uuid": "c10600d387a014d817f1836bbf3cd1d7",
        "title": "竹月亭",
        "author": "郑会",
        "content": "小栏干上夕阳红，古树根头雪未融。\n落尽梅花人易老，主张杨柳是春风。",
        "dynasty": "宋",
        "collection_info": null
    },
    {
        "uuid": "d7626affff6f3584dadde04942467f9b",
        "title": "西湖客舍",
        "author": "郑会",
        "content": "数日秋风早，单衣补未圆。\n长贫身事缺，多病主人怜。\n卖药僧归寺，看山客借船。\n推窗正烟雨，坐看白鸥眠。",
        "dynasty": "宋",
        "collection_info": null
    },
    {
        "uuid": "bbf5a625543f5ff303b1db52ddfc8504",
        "title": "分宁县斋",
        "author": "郑会",
        "content": "日高窗下枕书眠，带得吟情到梦边。\n过鸟触翻枝上雪，飞鸦惊破树头烟。\n百年世事聊供笑，千里乡心最可怜。\n亦有门前数竿竹，短琴横膝不须絃。",
        "dynasty": "宋",
        "collection_info": null
    },
    {
        "uuid": "9aa205d854a7409271bc855047edf0cb",
        "title": "南浦亭",
        "author": "郑会",
        "content": "山含落日暮光紫，鴈带冰雪归影单。\n柳岸一舟人不渡，芦花风战晚来寒。",
        "dynasty": "宋",
        "collection_info": null
    },
    {
        "uuid": "cace82ce440a7209737218c4145efd90",
        "title": "豫章客楼",
        "author": "郑会",
        "content": "荠菜花开雨未晴，章江烟柳正愁人。\n无钱可买东风醉，自写唐诗过一春。",
        "dynasty": "宋",
        "collection_info": null
    },
    {
        "uuid": "b890da8454038f4ed014a92be537dec8",
        "title": "胡氏书房",
        "author": "郑会",
        "content": "腊尽山中不见梅，闭门高枕梦瑶台。\n午窗晴日蜂喧纸，忽有麻溪道士来。",
        "dynasty": "宋",
        "collection_info": null
    },
    {
        "uuid": "ebe7ced9e9d545541f0fc1acc2a2f46b",
        "title": "题岘坡书院",
        "author": "郑会",
        "content": "羊公碑字晋苔昏，中有襄人古泪痕。\n忆作风烟涨尘土，自今日月照干坤。\n维瓯有客伤前哲，以岘名坡续后昆。\n且莫掀窗看鳬白，为君王洗汉江浑。",
        "dynasty": "宋",
        "collection_info": null
    },
    {
        "uuid": "fadc4ba5e4bac66c01f996e8117e58a6",
        "title": "一室",
        "author": "郑会",
        "content": "坐眠惟一室，贫与病相依。\n风急夜沽酒，月明秋捣衣。\n异乡身是寄，久客事俱非。\n忽忽谁可语，满庭黄叶飞。",
        "dynasty": "宋",
        "collection_info": null
    },
    {
        "uuid": "87008ca563537fde5beb9a3f07d09767",
        "title": "吉州寓舍",
        "author": "郑会",
        "content": "处世例营营，好山长自青。\n鹊毛秋凈洁，鸽影夜竛竮。\n无客谈时事，听人讲佛经。\n虽然非所好，亦足尉飘零。",
        "dynasty": "宋",
        "collection_info": null
    },
    {
        "uuid": "d054486d3d920c8fef669a85ada442a9",
        "title": "斋中独坐",
        "author": "郑会",
        "content": "香杀柑花麝不如，晚窗重理读残书。\n饥乌只道无人在，偷觑盆池一个鱼。",
        "dynasty": "宋",
        "collection_info": null
    },
    {
        "uuid": "79ed1d46baf587c06801a355cfb9e7cf",
        "title": "宝藏寺雨中",
        "author": "郑会",
        "content": "秋城雨气白纷纷，不见青山只见云。\n古寺半欹僧去尽，乱鸦飞上五王坟。",
        "dynasty": "宋",
        "collection_info": null
    },
    {
        "uuid": "fabc7bd01de403ce1a9030e191b7aafa",
        "title": "刘寺",
        "author": "郑会",
        "content": "绍兴妃子寺，步步白云深。\n丛冢荒难认，寒泉清到今。\n山高松有子，石老树无心。\n寺主疎相见，如闻亦解吟。",
        "dynasty": "宋",
        "collection_info": null
    },
    {
        "uuid": "7e10d3861a826b900b7b0d8877f1eada",
        "title": "拟行行重行行",
        "author": "郑会",
        "content": "行行重行行，忆君行路难。\n十步九萦折，一峰千巑岏。\n空山叫猿猱，老石藏㺥虦。\n美人隔千里，西游何当还。\n鬓髮日已老，带眼日已宽。\n孤灯照残梦，雨滴芭蕉寒。\n所思不可见，悒悒清夜阑。",
        "dynasty": "宋",
        "collection_info": null
    },
    {
        "uuid": "69ee3153a92274c37285ab9e5650eb92",
        "title": "续潘探花捣衣曲",
        "author": "郑会",
        "content": "白石砧，秋沉沉。\n家家捣衣灯下补，惟有妾家心最苦。\n妾初嫁来能几时，良人从军今不归。\n去时杨花未飞絮，欲着春衫裁白苎。\n秋来暑尽白苎寒，远征未必便可还。\n宫裘止是赐上将，良人犹在行伍间。\n捣衣捣衣寄将去，闻道分兵又西戍。\n茫茫莎草生寒尘，沙场不见愁杀人。\n堂前阿姑老，得君早归好。\n捣衣捣衣空断魂，因□上有双泪痕。\n边功未成君着力，妾身孤单君莫忆。",
        "dynasty": "宋",
        "collection_info": null
    },
    {
        "uuid": "0a24a28a3d10e53fa195500a01d7d02a",
        "title": "天庆观寻裘司直碑",
        "author": "郑会",
        "content": "长廊钟鼓静无譁，白髮高人自煮茶。\n可惜断碑无觅处，石坛微雨落松花。",
        "dynasty": "宋",
        "collection_info": null
    },
    {
        "uuid": "1733bfea47adf050cd18f83da9bc8186",
        "title": "送程岘坡过扬州",
        "author": "郑会",
        "content": "轻衫湿雨过淮东，鹤背功名酒一中。\n歇马不须寻古事，隋家陵树正秋风。",
        "dynasty": "宋",
        "collection_info": null
    },
    {
        "uuid": "694d46b9ff5045bf398f37fe27c7cb41",
        "title": "送孔炳先归宜春",
        "author": "郑会",
        "content": "微吟五箇字，客路惜年华。\n人世谁无别，子行吾忆家。\n湿云生竹菌，晴雪噤梅花。\n明日烟波远，孤舟自煮茶。",
        "dynasty": "宋",
        "collection_info": null
    },
    {
        "uuid": "6852e6bd6c1c906d5107e6eaec9b16f7",
        "title": "送金松槜归永嘉",
        "author": "郑会",
        "content": "可惜西风早，无因得放迟。\n吹将客归去，空有梦相随。\n旧舍松根在，新坊酒价低。\n倘行天竺路，须为访留题。",
        "dynasty": "宋",
        "collection_info": null
    },
    {
        "uuid": "90b5ee946922040755ed1b001564e41e",
        "title": "寿苏友橘  其一",
        "author": "郑会",
        "content": "一春湖上看花枝，看到青青杏子肥。\n家在江南身在浙，年年生日未曾归。",
        "dynasty": "宋",
        "collection_info": null
    },
    {
        "uuid": "71221a19c59b2b635fb2c7c123999306",
        "title": "寿苏友橘  其二",
        "author": "郑会",
        "content": "人谁安逸浪中鱼，事费经营网上蛛。\n记得去年生日酒，去年无此白髭鬚。",
        "dynasty": "宋",
        "collection_info": null
    },
    {
        "uuid": "f836405c449fdb7cfc6f19c253a5ce7d",
        "title": "寿苏友橘  其三",
        "author": "郑会",
        "content": "金轮王寿三千岁，铜狄人生五百年。\n兹事不须皆援古，无灾无难即神仙。",
        "dynasty": "宋",
        "collection_info": null
    },
    {
        "uuid": "6e84201373b280f47459618c76bb132c",
        "title": "梅雪堂",
        "author": "郑会",
        "content": "素心甘澹泊，秉节性贞固。\n开堂抚垂云，徘徊阅嘉树。\n孤根倚绝壁，清光更回互。\n生平铁石肠，不受纤尘污。\n愿结岁寒盟，相依共迟暮。",
        "dynasty": "宋",
        "collection_info": null
    },
    {
        "uuid": "5c9c40c5b1007ad47765af9e75061519",
        "title": "将抵家遇雨",
        "author": "郑会",
        "content": "遄车偏值雨连天，疲马难支又上船。\n树杪鸦兵催急棹，渡头渔火锁寒烟。\n论心知己期将近，念子慈亲望久悬。\n自笑归装无一物，就中强半是诗篇。",
        "dynasty": "宋",
        "collection_info": null
    },
    {
        "uuid": "acb9169410b3fd01786b5bb0f2151d5e",
        "title": "白衣寺",
        "author": "郑会",
        "content": "白衣古寺瞰江流，隔断红尘不记秋。\n深羡老僧心入定，禅房花木四时幽。",
        "dynasty": "宋",
        "collection_info": null
    },
    {
        "uuid": "6fc07caf490458eac9cc43a0e8039971",
        "title": "句",
        "author": "郑会",
        "content": "君未知人穷相事。",
        "dynasty": "宋",
        "collection_info": null
    }
]