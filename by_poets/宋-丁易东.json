[
    {
        "uuid": "b126c5d7e4f1ef35d89e187b44d27d83",
        "title": "田母拒金图",
        "author": "丁易东",
        "content": "噫嘘嚱，人奔奔，皆为名利之所役，贤反愚兮明反昏。\n夜却金兮尚高洁，择一钱兮义同颉。\n莱芜甑中尘扑飞，悬鱼老子肝似铁。\n四公皦皦何不墨，图中但见齐田稷。\n蠹吏亏纲勿足夸，特貌慈闱耀贞德。\n奉君本欲娱亲喜，阿母怒兮惊且愧。\n若使当年一纳间，那得芳名播青史。\n主圣亲贤臣涤衷，公金赐妪恩爱隆。\n非独舍之罪不诛，昭昭淳化扬仁风。\n我披此传重踟蹰，岂独田卿贪若斯。\n谓语今人知不知，偷安苟富诚何如。\n老万翁，志不渝，费千金，畜此图。\n此图传后世，后世重义轻金与。",
        "dynasty": "宋",
        "collection_info": null
    }
]