[
    {
        "uuid": "245db2a0c6339bfb1a803339119fa8ab",
        "title": "答周邦彦觅茶  其一",
        "author": "张祁",
        "content": "内家新赐密云龙，只到调元六七公。\n赖有家山供小草，犹堪诗老荐春风。",
        "dynasty": "宋",
        "collection_info": null
    },
    {
        "uuid": "a241d13a4d17f84dc1b95a97b9326d2f",
        "title": "答周邦彦觅茶  其二",
        "author": "张祁",
        "content": "仇池诗裏识焦坑，风味官焙可抗衡。\n钻余权倖亦及我，十辈遣前公试烹。",
        "dynasty": "宋",
        "collection_info": null
    },
    {
        "uuid": "e47f4c85a5d04b97a0ef21caeb785be4",
        "title": "题德清教场亭",
        "author": "张祁",
        "content": "浩荡秋光裏，扁舟过德清。\n楼台占山影，鹅鸭乱溪声。\n小饮经年别，清歌一邑惊。\n娟娟照人月，还忆谢宣城。",
        "dynasty": "宋",
        "collection_info": null
    },
    {
        "uuid": "9734185038f03e59d182b8007caef6a2",
        "title": "庐州诗",
        "author": "张祁",
        "content": "平湖阻城南，长淮带城西。\n壮哉金斗势，吴人筑合肥。\n曹瞒狼顾地，苻秦又颠挤。\n六飞驻吴会，重兵盾边陲。\n绍兴丁巳岁，书生绾戎机。\n郦琼劫众叛，度河从僞齐。\n苍黄驱迫际，白刃加扶持。\n在职诸君子，临难节不亏。\n尚书徇国事，既以身死之。\n骂贼语悲壮，摏喉声喔咿。\n呜呼赵使君，忠血溅路歧。\n在职乔张实大将，横尸枕阶基。\n至今遗部曲，言之皆涕洟。\n法当为请谥，史策垂清规。\n法当为立庙，血食安淮圻。\n奈何后之人，邈然弗吾思。\n居官潭潭府，神不芘茅茨。\n冤气与精魄，皇皇何所依。\n所以州州内，鬼物多怪奇。\n月明廷庑下，彷佛若有窥。\n謦欬闻动息，衣冠俪容仪。\n士民日凋瘵，岳牧婴祸罹。\n一纪八除帅，五丧三哭妻。\n张侯及内子，遍体生疮痍。\n爬搔疼彻骨，脱衣痛粘皮。\n狂氓据听事，夫人凭指挥。\n玉勒要乌马，云鬟追小姬。\n同殂顷刻许，异事今古稀。\n磊落陈阁学，文章李紫微。\n筑城志不遂，起废止于斯。\n杜侯在官日，夜寝鬼来笞拔剑起驱逐，反顾出户帏。\n曰杜二汝福，即有鼓盆悲。\n德章罢郡去，厌厌若行尸。\n还家席未暖，凶问忽四驰。\n安道移嘉禾，病骨何尪羸。\n于时秋暑炽，絮帽裹颔颐。\n余龄亦何有，干在神已睽。\n师说达吏治，通材长拊绥。\n东来期月政，简静民甚宜。\n传闻盖棺日，邑里皆号啼。\n近者吴徽阁，鱼轩发灵輀。\n营卒仆公宇，厩驷裹敝帷。\n行路闻若骇，举家惊欲痴。\n昔有邺中守，迥讳姓尉迟。\n后周死国难，英忠未立祠。\n及唐开元日，刺史多艰危。\n居官屡谪死，未至先歔欷。\n仁矣张嘉佑，下车知端倪。\n庙貌严祀典，满考迁京畿。\n兄弟列三戟，金吾有光辉。\n吴竞继为政，神则加冕衣。\n自此守无患，史书信可推。\n伯有执郑政，汰侈荒于嬉。\n出奔復为乱，羊肆死猖披。\n强魂作淫厉，杀人如取携。\n其后立良止，祭祀在宗枝。\n罪戮彼自取，祸福尚能移。\n族大所冯厚，子产岂吾欺。\n寒温五种疟，踸踔一足夔。\n或能为病祟，祈祷烹伏雌。\n况我义烈士，品秩非贱卑。\n凛凛有生气，为神復何疑。\n勺水不酹地，敢望壶与蹄。\n片瓦不覆顶，敢望题与榱。\n邦君寄民社，此责将任谁。\n既往不足咎，来者犹可追。\n傥依包孝肃，或依皇地祇。\n经营数楗屋，丰俭随公私。\n丹青罗像设，香火奉岁时。\n尚书名位重，正寝或可施。\n吕姬徇夫葬，义妇严中闺。\n清贤列两庑，后先分等衰。\n当时同难士，物色不可遗。\n张陈李鲍韩，势必相追随。\n德章病而去，去取更临时。\n尊罍陈俨雅，剑佩光陆离。\n匠事落成日，醮祭蠲州治。\n青词奏上帝，册祝告神知。\n若曰物异趣，人鬼安同栖。\n兹焉卜新宅，再拜迎将归。\n悲笳响萧瑟，风驭行差池。\n穹旻亦异色，道路皆惨悽。\n巍峨文武庙，千载无倾欹。\n使君享安稳，高堂乐融怡。\n岂弟布惠政，吉祥介繁禧。\n遂纡紫泥诏，入侍白玉墀。\n斯民获后福，年谷得禳祈。\n坎坎夜伐鼓，欣欣朝荐牺。\n人神所依赖，时平物不疵。\n中兴天子圣，群公方倚毗。\n明德格幽显，和风被华夷。\n典章粲文治，昭然日月垂。\n臣工靡不报，秩祀当缉熙。\n四聪无壅塞，百揆钦畴咨。\n咨尔淮西吏，不请奚俟为。\n露章画中旨，施行敢稽迟。\n太常定庙额，金榜华标题。\n特书旌死节，大字刻丰碑。\n碑阴有坚石，镌我庐州诗。",
        "dynasty": "宋",
        "collection_info": null
    },
    {
        "uuid": "bd6e5f70fd08a06c8554a2b9a3072955",
        "title": "游钟阜呈同集诸公",
        "author": "张祁",
        "content": "晓出白下门，东山耸孱颜。\n脱身廛市中，办此一日闲。\n西风忽凛冽，秋容着坚顽。\n烟树小摇落，寒云起斓斑。\n但惊节物变，敢辞登陟艰。\n诸峰互崭绝，落势相回环。\n盘固建康城，俨若呵神姦。\n造化钟英灵，尽压东南山。\n厚疑接坤轴，高欲窥帝关。\n太平严梵刹，华屋罗千间。\n向来劫烧灰，旧观初未还。\n象教岂易灭，佛力不可扳。\n风雷运梁栋，斤斧勤输般。\n会见落成日，千门响铜环。\n山僧肯分甘，我亦诛茅菅。\n人生少会心，胜处天所悭。\n归鞯理残照，欲去仍跻攀。\n后会倘可约，此兴殊未阑。\n祗恐俗士驾，频来遭诋讪。\n哦诗记幽讨，剩语君其删。",
        "dynasty": "宋",
        "collection_info": null
    },
    {
        "uuid": "0eecd515da6f970f5cf2a59fa471858f",
        "title": "东关",
        "author": "张祁",
        "content": "山扼平湖蓄不东，地分南北指撝中。\n二关形势千年壮，三国英雄一笑空。",
        "dynasty": "宋",
        "collection_info": null
    },
    {
        "uuid": "21e39d6d5b425260e43a875c8e105a8b",
        "title": "白水桥断碑",
        "author": "张祁",
        "content": "出郭悠悠信马蹄，荒烟衰草不胜悲。\n江南旧事无人记，时有龟趺载断碑。",
        "dynasty": "宋",
        "collection_info": null
    },
    {
        "uuid": "1b54f755c5d610d9767f2c3bc64961a9",
        "title": "渡湘水",
        "author": "张祁",
        "content": "春过潇湘渡，真观八景图。\n云藏岳麓寺，江入洞庭湖。\n晴日花争发，丰年酒易沽。\n长沙十万户，游女似京都。",
        "dynasty": "宋",
        "collection_info": null
    },
    {
        "uuid": "3e4b77bf58a43fef708daf81e3393742",
        "title": "西岩",
        "author": "张祁",
        "content": "似有楼台处，微闻钟磬声。\n溪横前路绝，人在别峰行。\n天远水云淡，春深花柳明。\n如果解尘鞅，亲和法王城。",
        "dynasty": "宋",
        "collection_info": null
    },
    {
        "uuid": "ae3c73abfb33812fa64a9d258d62e454",
        "title": "田蕳杂歌",
        "author": "张祁",
        "content": "大麦半枯自浮沉，小麦刺水铺绿针。\n山边老农望麦熟，出门见水放声哭。\n去年涔涔七月雨，秋田不收一粒谷。\n只今米价贵如玉，併日举家纔食粥。\n小儿索饭蕳前啼，大儿虽瘦把锄犂。\n晴时和麦耕荒陇，正好下秧无稻种。",
        "dynasty": "宋",
        "collection_info": null
    },
    {
        "uuid": "324f5cc94db126180d26c0b3adb8d53f",
        "title": "平沙",
        "author": "张祁",
        "content": "平沙漠漠雁翩翩，两岸菰蒲水拍天。\n小艇得鱼撑月去，一声孤笛破寒烟。",
        "dynasty": "宋",
        "collection_info": null
    },
    {
        "uuid": "90b9d16cf7b8e30b619860a197d39762",
        "title": "题灵仙观",
        "author": "张祁",
        "content": "楼殿起山巓，无尘地自偏。\n松廊暗云雾，粉壁艷神仙。\n名姓藏丹府，衣冠访洞天。\n幼舆丘壑质，定合老松泉。",
        "dynasty": "宋",
        "collection_info": null
    },
    {
        "uuid": "a08ca841d35b16fa1965078b5abdd9cf",
        "title": "广福寺",
        "author": "张祁",
        "content": "老去丹心在，愁来酒兴浓。\n江山遗古意，云水淡秋容。\n落日孤村笛，微风远寺钟。\n平生善知识，却忆妙高峰。",
        "dynasty": "宋",
        "collection_info": null
    },
    {
        "uuid": "e351a607c87f81564a588a243244ec17",
        "title": "汪氏别墅次韵  其一",
        "author": "张祁",
        "content": "不应无酒饮公荣，且与园花作证明。\n我已闭门为独乐，君能让畔喜双清。\n莫教佛法无多子，却怕诗人太瘦生。\n好是柳丝饶意态，故垂浓绿着嘤嘤。",
        "dynasty": "宋",
        "collection_info": null
    },
    {
        "uuid": "5440a843aadfcc2253f3fb73399f2462",
        "title": "汪氏别墅次韵  其二",
        "author": "张祁",
        "content": "芜湖还似鑑湖春，我亦归来贺季真。\n好赋俱陪招隐士，耦耕长似问津人。\n襟怀处处尊前好，花柳番番雨后新。\n谁道只凭诗遣兴，却因雕琢费精神。",
        "dynasty": "宋",
        "collection_info": null
    },
    {
        "uuid": "aaa5c70cf369833e47dc4066e6e3db4a",
        "title": "句  其一",
        "author": "张祁",
        "content": "伟哉张与乔，忠烈激偏裨。",
        "dynasty": "宋",
        "collection_info": null
    },
    {
        "uuid": "d660ea62c99d1696abb56992146cdb7a",
        "title": "句  其二",
        "author": "张祁",
        "content": "堂成相业思三老，山揖仙风对八公。",
        "dynasty": "宋",
        "collection_info": null
    }
]