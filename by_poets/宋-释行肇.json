[
    {
        "uuid": "4d3de34dcf3bbe94d3c846f6e884d3ee",
        "title": "中秋对月",
        "author": "释行肇",
        "content": "暮雨过寥廓，江天正青苍。\n列树无残阴，积水有异光。\n幽虫鸣欲徧，宿鸟惊忽翔。\n永夜如至公，鑑我吟清章。",
        "dynasty": "宋",
        "collection_info": null
    },
    {
        "uuid": "03f775ee93fa1b73dfe239692f4fc686",
        "title": "听宇昭师琴",
        "author": "释行肇",
        "content": "遥空雨初霁，深径蝉未鸣。\n忽品文王弦，若听宣尼声。\n月色半峰出，秋光四檐清。\n韵断意转冥，尘心若为情。",
        "dynasty": "宋",
        "collection_info": null
    },
    {
        "uuid": "be5ff9a45bbaccc1d84ef9dcb924a36a",
        "title": "湘江有感上王内翰",
        "author": "释行肇",
        "content": "达士弦性直，佞人胶辞柔。\n靳尚一言巧，灵均千古愁。\n孤蟾魄长在，寒云恨难收。\n空使湘江水，至今无浊流。",
        "dynasty": "宋",
        "collection_info": null
    },
    {
        "uuid": "b035737b390c851551a2e43726f0383a",
        "title": "送希昼之九华",
        "author": "释行肇",
        "content": "忽起尘外心，迹谢人中境。\n云去竹堂空，鹭下秋池静。\n野宿清溪深，月在诸峰顶。\n日暮立长江，遥看片帆影。",
        "dynasty": "宋",
        "collection_info": null
    },
    {
        "uuid": "b660ec56933b5ba0d67ca4af67a27ba1",
        "title": "卧病吟",
        "author": "释行肇",
        "content": "杉窗秋气深，入夜四檐雨。\n枕冷梦忽醒，独对孤灯语。\n流萤隐回廊，惊鸿度寒渚。\n空令一寸心，悠悠生万缕。",
        "dynasty": "宋",
        "collection_info": null
    },
    {
        "uuid": "acf52b0b8b21c3092ee747ecec4e342e",
        "title": "送惟风之衡阳",
        "author": "释行肇",
        "content": "重城独隐居，世人寡相识。\n回塘路寂寥，深径花狼籍。\n西风思忽生，南泉语还忆。\n遥山去意长，大江归梦直。\n日暮立荒原，迢迢望空碧。",
        "dynasty": "宋",
        "collection_info": null
    },
    {
        "uuid": "1341544298bd82d3ea294424271c057f",
        "title": "泛若耶溪",
        "author": "释行肇",
        "content": "霁雨牵野情，孤舟遂兹赏。\n积水连远空，落日垂万象。\n岸迴云独随，山转泉更响。\n望望极寒源，由言放轻桨。",
        "dynasty": "宋",
        "collection_info": null
    },
    {
        "uuid": "1c998449776ae1d2e4ef83ea5a17c09a",
        "title": "送从律师西游",
        "author": "释行肇",
        "content": "蛰鳞伺新春，望极融融归。\n惊禽别旧巢，念远迟迟飞。\n吁君腹至业，岁故志独违。\n心弦世寡听，意鑑古亦稀。\n出关自荷箧，入秦扣谁扉。\n埃目若忽失，风雨远渐微。\n将看吐虹章，冷射仙掌辉。",
        "dynasty": "宋",
        "collection_info": null
    },
    {
        "uuid": "0186760b330d3af43d120ce392a7e4da",
        "title": "寄终南种征君",
        "author": "释行肇",
        "content": "紫阁浮清汉，高眠称此心。\n住溪人未识，归路鹤知深。\n峰晚迴寒翠，猿孤发夜吟。\n霜天独西向，无復梦山阴。",
        "dynasty": "宋",
        "collection_info": null
    },
    {
        "uuid": "72fae6f5589a3e5ba8a02b33c9157cf1",
        "title": "送简师南游",
        "author": "释行肇",
        "content": "古岸侵烟出，扬帆拂曙星。\n层城关海日，列树隐沙汀。\n潮落家遥见，梅香檝暂停。\n旧峰归计晚，长忆隔吴青。",
        "dynasty": "宋",
        "collection_info": null
    },
    {
        "uuid": "edd035eb5dfed66dd909c21bba708103",
        "title": "郊居吟",
        "author": "释行肇",
        "content": "静室帘孤捲，幽光坠露多。\n径寒杉影转，窗晚雪声过。\n茗味沙泉合，鑪香竹霭和。\n遥怀起深夕，旧寺隔沧波。",
        "dynasty": "宋",
        "collection_info": null
    },
    {
        "uuid": "c4c46418df575f8b6c95c93521f23dbf",
        "title": "送怀古师归蜀",
        "author": "释行肇",
        "content": "山落云阳外，去程寒接巴。\n剑江连汉直，栈阁挂空斜。\n听锡樵停斧，窥禅鸟立槎。\n旧房春到晚，深径始开花。",
        "dynasty": "宋",
        "collection_info": null
    },
    {
        "uuid": "8a67cade8c1f2d88ee459c74777cdb06",
        "title": "送文兆归庐山",
        "author": "释行肇",
        "content": "剑峰双倚汉，荡桨月中归。\n潮白岛西出，帆孤岸际飞。\n香连潭影直，磬度雪声微。\n几夕□诗坐，相思入定稀。",
        "dynasty": "宋",
        "collection_info": null
    },
    {
        "uuid": "8747a33873eece42fc98bada98db4b95",
        "title": "酬赠梦真上人",
        "author": "释行肇",
        "content": "禅舍因吟往，晴来坐彻宵。\n春通三径晚，家别九江遥。\n巢重禽初宿，窗明叶旋飘。\n住期应未定，谢守有诗招。",
        "dynasty": "宋",
        "collection_info": null
    },
    {
        "uuid": "6df53b294257209080dd64a7d25972a3",
        "title": "送蒲奉礼之鄞江",
        "author": "释行肇",
        "content": "官舍仙山裏，全家去若归。\n江声鳌背出，帆影斗边飞。\n宿馆荷香接，吟亭岛色围。\n前秋赏明月，况对谢玄晖。",
        "dynasty": "宋",
        "collection_info": null
    },
    {
        "uuid": "097c32a188065a31ebc6617cfdb1c6ac",
        "title": "送文光上人西游",
        "author": "释行肇",
        "content": "高木坠残叶，关河入远心。\n嵩游忘楚梦，华近识秦音。\n塔古悬图认，碑荒背烧寻。\n几思兴替事，独上灞陵吟。",
        "dynasty": "宋",
        "collection_info": null
    }
]