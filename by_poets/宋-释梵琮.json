[
    {
        "uuid": "8f666daae17371fa508350ea48c95f43",
        "title": "偈颂九十三首  其一",
        "author": "释梵琮",
        "content": "直进直出，直行直用。\n瞥转玄关，百发百中。",
        "dynasty": "宋",
        "collection_info": null
    },
    {
        "uuid": "ee806965ab4b9a662b1676ab9503c53d",
        "title": "偈颂九十三首  其二",
        "author": "释梵琮",
        "content": "指地指天，草贼大败。\n入草求人，聊展三拜。",
        "dynasty": "宋",
        "collection_info": null
    },
    {
        "uuid": "bc83d7c2612c9f7ea23879951ba9e923",
        "title": "偈颂九十三首  其三",
        "author": "释梵琮",
        "content": "据此丈室，无可不可。\n要行即行，要坐便坐。\n漆桶相挨，一时打破。\n三脚虾𢋙透九垓，笑倒嵩山破竈堕。",
        "dynasty": "宋",
        "collection_info": null
    },
    {
        "uuid": "ca0bd5d4acb9a9dd29a9456ca1c13e38",
        "title": "偈颂九十三首  其四",
        "author": "释梵琮",
        "content": "一两三四五，六七八九十。\n坐断顶𩕳头，千圣望不及。",
        "dynasty": "宋",
        "collection_info": null
    },
    {
        "uuid": "b58b5d450b2f16101f901dcfabd19d1f",
        "title": "偈颂九十三首  其五",
        "author": "释梵琮",
        "content": "湖上一片云，明月为知己。\n却被清风吹，吹入深山裏。",
        "dynasty": "宋",
        "collection_info": null
    },
    {
        "uuid": "b8229a1545ba7389182a9124fc64552c",
        "title": "偈颂九十三首  其六",
        "author": "释梵琮",
        "content": "打破虚空无缝，衲僧随处受用。\n却因圣制入山，云北云南做梦。",
        "dynasty": "宋",
        "collection_info": null
    },
    {
        "uuid": "4707655bf271df621fcad5a324bbd01b",
        "title": "偈颂九十三首  其七",
        "author": "释梵琮",
        "content": "今朝结制，事事超诣。\n问讯烧香，衲僧巴鼻。\n人事上下，巡堂次第。\n无位真人，蓦忽喷嚏。\n布袋头结，吉无不利。",
        "dynasty": "宋",
        "collection_info": null
    },
    {
        "uuid": "924b2c32fa81628d5f2cc8d968a64ccd",
        "title": "偈颂九十三首  其八",
        "author": "释梵琮",
        "content": "太白禅师，全无伎俩。\n一锡飞来，占断千嶂。\n以中心树，建立圣像。\n合水和泥，根生土长。\n不用换骨脱胎，不须起模打样。\n一段真实身心，脑后圆光万丈。",
        "dynasty": "宋",
        "collection_info": null
    },
    {
        "uuid": "9f1e7fd2839b743c216640093659a4d9",
        "title": "偈颂九十三首  其九",
        "author": "释梵琮",
        "content": "老观当场阐大机，逢人赤手为提持。\n若能直下知端的，佛海波澜无尽时。",
        "dynasty": "宋",
        "collection_info": null
    },
    {
        "uuid": "b38aaedfc023f69e31d9f7d8d2f5da29",
        "title": "偈颂九十三首  其一○",
        "author": "释梵琮",
        "content": "东山水上行，干元利贞亨。\n誵讹一箇字，才子竞头争。",
        "dynasty": "宋",
        "collection_info": null
    },
    {
        "uuid": "c994b6b556f63fa3dc910561e4bf5d37",
        "title": "偈颂九十三首  其一一",
        "author": "释梵琮",
        "content": "今朝正当端午节，衲僧倒用真妙诀。\n转圣作凡，点金成铁。\n却把山茶，以替竹叶。\n角黍满盘，菖蒲细切。\n虽然俗气未除，也要大家暖热。\n百草头边，艾人懽悦。\n千峰影裏笑不休，野猿时把藤萝拽。",
        "dynasty": "宋",
        "collection_info": null
    },
    {
        "uuid": "98be4c9b96280d6336b78bd94a37a4b7",
        "title": "偈颂九十三首  其一二",
        "author": "释梵琮",
        "content": "禁足不定足，居中不住中。\n去来无罣碍，踢踏活虚空。\n射杀南山虎，翻身控角弓。\n上无攀仰，下绝己躬。\n孤迥迥一尘不立，清寥寥目断千峰。\n白云片片，流水重重。\n蓦忽和盘掇转，却要唤西作东。\n生铁团上，迸开罅缝。\n枯河道裏，露出鱼踪。\n不是妙用，亦非神通。\n大家无别事，平等主人翁。\n咄，老来双耳聋。",
        "dynasty": "宋",
        "collection_info": null
    },
    {
        "uuid": "270b77ad551b422bfafac6abdfb82363",
        "title": "偈颂九十三首  其一三",
        "author": "释梵琮",
        "content": "赵州南，石桥北，观音院裏有弥勒。\n祖师遗下一隻履，直至而今觅不得。\n赵州老子，信手栽荆棘，当门种蒺蔾。\n四方人不到，徒自暗攒眉。",
        "dynasty": "宋",
        "collection_info": null
    },
    {
        "uuid": "3d0b4cade2882f04f591f7f878abea7d",
        "title": "偈颂九十三首  其一四",
        "author": "释梵琮",
        "content": "世尊拈花，迦叶破颜。\n只因学步，失却邯郸。\n斫却庭前树，放出云外山。\n行人纔眨眼，身在画图间。\n鸟飞不到处，今古绝跻攀。\n洞天人去后，谁解倚栏干。",
        "dynasty": "宋",
        "collection_info": null
    },
    {
        "uuid": "dddf0937c5870bcc2ad8785f1c7f6f90",
        "title": "偈颂九十三首  其一五",
        "author": "释梵琮",
        "content": "打皷槌锣竞上竿，几人平地足心酸。\n七峰有箇安身法，袖手无言冷处看。\n看即易，上即难。\n搭索上横身，剎竿上闘走。\n蓦忽转身，打箇筋斗。\n佛祖当场，各出标手。\n微笑因拈华，一时成漏逗。\n洞山麻三斤，云门干屎橛。\n德山入门棒，临济入门喝，阳焰何曾止得渴。\n衲僧别有条章，今日对众分雪。\n珠称夜光，剑号巨阙。",
        "dynasty": "宋",
        "collection_info": null
    },
    {
        "uuid": "1b6db7c639408a5c62dd81a033c5fcfb",
        "title": "偈颂九十三首  其一六",
        "author": "释梵琮",
        "content": "仙居多异草，圣地绝凡踪。\n秋风动鳞甲，生蛇化活龙。",
        "dynasty": "宋",
        "collection_info": null
    },
    {
        "uuid": "0323af96fd880c6aedabc023485b6a51",
        "title": "偈颂九十三首  其一七",
        "author": "释梵琮",
        "content": "安居九十日，閒中滋味长。\n幸好一盘饭，何用糁椒姜。\n升堂重举话，雪上更加霜。",
        "dynasty": "宋",
        "collection_info": null
    },
    {
        "uuid": "4f90fa9cc4570ab1cc655511d6026b6e",
        "title": "偈颂九十三首  其一八",
        "author": "释梵琮",
        "content": "分冬时节，一物不违。\n大家出手，各各提持。\n白糍片片打硬，山果大小随宜。\n衲僧家，牙如剑树，口似龙池。\n入齿下咬着，吞吐唾雾霏霏。\n蓦忽撞着栗棘，直得暗裏攒眉。\n扬在粪扫堆上，千圣从来不知。\n洞山掇转处，丧却目前机。",
        "dynasty": "宋",
        "collection_info": null
    },
    {
        "uuid": "858e230b2cab1da70cbe12257cd284f1",
        "title": "偈颂九十三首  其一九",
        "author": "释梵琮",
        "content": "强言一物扬家丑，引得傍观入座来。\n笑裏和盘轻掇转，七峰岌嶪舞三台。",
        "dynasty": "宋",
        "collection_info": null
    },
    {
        "uuid": "1e9f415e665d3d4907b92109f960bb2e",
        "title": "偈颂九十三首  其二○",
        "author": "释梵琮",
        "content": "晴明冬至，吉无不利。\n坐卧经行，焚香扫地。\n祖师眼睛，衲僧巴鼻。\n八节四时，各安本位。\n拂子点头，懽懽喜喜。\n洞天优游，欣逢节序。\n君子道长，小人回避。\n时添一线长，光阴不虚弃。\n把定干坤，据何道理。\n磉下藏黄金，丰城埋剑气。",
        "dynasty": "宋",
        "collection_info": null
    },
    {
        "uuid": "c6b105cedf4c0444b0bdb5205ea5bd94",
        "title": "偈颂九十三首  其二一",
        "author": "释梵琮",
        "content": "因覩明星悟道，未免全身入草。\n带累后代儿孙，却把白衣染貌。\n七峰当日见他，劈面一拳打倒。",
        "dynasty": "宋",
        "collection_info": null
    },
    {
        "uuid": "558aa4047d505a874c4b8d2100d78210",
        "title": "偈颂九十三首  其二二",
        "author": "释梵琮",
        "content": "七峰无可分岁，抖擞多年活计。\n拂子摆尾摇头，解作狮子游戏。\n等闲哮吼一声，直得惊天动地。\n东村老彻夜烧钱，地炉神不敢瞌睡。",
        "dynasty": "宋",
        "collection_info": null
    },
    {
        "uuid": "ec67e4a2ec023585402e15bed3bbab64",
        "title": "偈颂九十三首  其二三",
        "author": "释梵琮",
        "content": "岁除无物可相延，四壁深围满屋烟。\n几度拨开还自问，柴头尽处是新年。",
        "dynasty": "宋",
        "collection_info": null
    },
    {
        "uuid": "8b273e2c7e331d6f7d834ea2126855b4",
        "title": "偈颂九十三首  其二四",
        "author": "释梵琮",
        "content": "元正启祚，万物咸新。\n不劳拟议，觌体全真。\n到此更须进步，却来拂子头上翻身。",
        "dynasty": "宋",
        "collection_info": null
    },
    {
        "uuid": "7d304380e45975bffdb822034670edf4",
        "title": "偈颂九十三首  其二五",
        "author": "释梵琮",
        "content": "月不过五，今日亲到。\n知时识节，随宜爱道。\n不说向上宗乘，不抛东山暗号。\n露柱与灯笼，撞着呵呵笑，韩信放铁鹞。",
        "dynasty": "宋",
        "collection_info": null
    },
    {
        "uuid": "585d99dc2167187efdc161d4be9a2a0c",
        "title": "偈颂九十三首  其二六",
        "author": "释梵琮",
        "content": "百丈野狐，石女无夫。\n一回泪下，沧海干枯。",
        "dynasty": "宋",
        "collection_info": null
    },
    {
        "uuid": "7aceb85d0ec2721d9c9fe428d4c2b8da",
        "title": "偈颂九十三首  其二七",
        "author": "释梵琮",
        "content": "三通皷罢，长老升堂。\n两班问信，侍者烧香。\n未曾启口，各各举扬。\n道从信入，信能主张。\n以长就短，以短从长。\n有客云外至，设供饱枯肠。\n恢恢有余刃，别有好商量。\n暗中信手纔拈得，赢得呵呵笑一场。",
        "dynasty": "宋",
        "collection_info": null
    },
    {
        "uuid": "4e85782a15d2b4048fc6983e5239431a",
        "title": "偈颂九十三首  其二八",
        "author": "释梵琮",
        "content": "钟声披起鬰多罗，信手拈来不在多。\n堪笑当年明上座，狼忙驰逐太奔波。",
        "dynasty": "宋",
        "collection_info": null
    },
    {
        "uuid": "87d0a55ce970f42a431ba656acdd5ce8",
        "title": "偈颂九十三首  其二九",
        "author": "释梵琮",
        "content": "袈裟拈得喜轻便，一片閒云拥半肩。\n莫怪逢人频抖擞，借婆裙子拜婆年。",
        "dynasty": "宋",
        "collection_info": null
    },
    {
        "uuid": "41d2d0604027dd659a66dc30d31aa8ac",
        "title": "偈颂九十三首  其三○",
        "author": "释梵琮",
        "content": "上方一夜开香积，天晓堂中吃雪团。\n信手拈来当面掷，不知谁识为人寒。",
        "dynasty": "宋",
        "collection_info": null
    },
    {
        "uuid": "69d7e90c8ec385524a0236461bf2c37c",
        "title": "偈颂九十三首  其三一",
        "author": "释梵琮",
        "content": "春雪消，春水足。\n春风吹起洞天云，落梅点破苍苔绿。\n言发非声，色前不物。\n百草头露眼睛，虚空裏揣出骨。\n林间衲子乐无为，晓来唱箇太平曲。\n新岁相逢，伏惟万福。",
        "dynasty": "宋",
        "collection_info": null
    },
    {
        "uuid": "dfda0e95f8a373f259b411e0123dc0c5",
        "title": "偈颂九十三首  其三二",
        "author": "释梵琮",
        "content": "今朝二月二十五，等闲触发千钧弩。\n一箭中红心，大地无寸土。\n四围上下绝遮栏，露出太白庵中主。\n去岁因丧本师归，未免声声叫冤苦。\n苦中乐，乐中苦。\n喝退慈明旧日婆，移凶就吉改坟墓。\n南溪流水青如螺，深居落花红似雨。\n先师面目俨然存，分付老坚坚收取。",
        "dynasty": "宋",
        "collection_info": null
    },
    {
        "uuid": "20f0c2fbe8f0d04e0667c7bc77d7c3b1",
        "title": "偈颂九十三首  其三三",
        "author": "释梵琮",
        "content": "了知生死本来同，无数深红间浅红。\n堪笑衲僧无用处，尽将衣钵付春风。",
        "dynasty": "宋",
        "collection_info": null
    },
    {
        "uuid": "74ad3fdd9d1dc17f4f8a44b024b0d6b0",
        "title": "偈颂九十三首  其三四",
        "author": "释梵琮",
        "content": "劳生正昏睡，侵晓已先行。\n到家一着子，日出事还生。",
        "dynasty": "宋",
        "collection_info": null
    },
    {
        "uuid": "c013b664683d20866a5aa4893df40578",
        "title": "偈颂九十三首  其三五",
        "author": "释梵琮",
        "content": "今朝四月初十，衲僧独行特立。\n等闲瞥转玄关，捏碎虚空出汁。\n电光里𨁝跳，微尘里出没。\n崄峻崖前百步阶，一级自然高一级。\n脚头脚尾不争多，千里乌骓追不及。",
        "dynasty": "宋",
        "collection_info": null
    },
    {
        "uuid": "95829aa87b019b3dca308fd874a5245e",
        "title": "偈颂九十三首  其三六",
        "author": "释梵琮",
        "content": "夜来无一事，天晓报上堂。\n幸好一盘饭，何用糁椒姜。",
        "dynasty": "宋",
        "collection_info": null
    },
    {
        "uuid": "56d9e34caf90a69a410ce162deac1614",
        "title": "偈颂九十三首  其三七",
        "author": "释梵琮",
        "content": "三世诸佛不知有，颠狂普化翻筋斗。\n狸奴白牯却知有，寒拾相逢开笑口。\n野干鸣，师子吼。\n八两半斤，十升一斗。\n不从他觅，须还自有。\n犬不择家贫，子不嫌母丑。",
        "dynasty": "宋",
        "collection_info": null
    },
    {
        "uuid": "8a3f22b51849199680fea11ca5c72dc0",
        "title": "偈颂九十三首  其三八",
        "author": "释梵琮",
        "content": "赵州庭柏，说向禅客。\n物是实价，钱须足陌。",
        "dynasty": "宋",
        "collection_info": null
    },
    {
        "uuid": "cf666385211b917fbb88f4f9c86334be",
        "title": "偈颂九十三首  其三九",
        "author": "释梵琮",
        "content": "佛如展手，道似握拳。\n全提正令，无党无偏。\n蟭螟眼裏放夜市，大虫舌上打秋千。",
        "dynasty": "宋",
        "collection_info": null
    },
    {
        "uuid": "fbfbba795245ac03b8c4621d5c261f3d",
        "title": "偈颂九十三首  其四○",
        "author": "释梵琮",
        "content": "十五日已前是结，十五日已后是解。\n结也着，解也着，开眼合眼，伸脚缩脚。\n佛祖老婆，应病与药。\n而今正体全安，药病一时扫却。\n赤条条，空索索，月下风前啸一声，惊起松梢千岁鹤。\n错错，风吹殿角摇铃铎。",
        "dynasty": "宋",
        "collection_info": null
    },
    {
        "uuid": "9bc170f1da6a5b7c56ddcd367759df47",
        "title": "偈颂九十三首  其四一",
        "author": "释梵琮",
        "content": "一切即一，一即一切。\n者也之乎，鷄豚狗彘。\n蓦忽擘破面皮，喝退德山临济。\n黄檗施财，甘贽密契。\n财法二施，等无差别。\n指鹿为马，唤龟作鼈。\n说时点，点时说。\n要作破家儿孙，宜把祖灯吹灭。\n上下三指，彼此七马，如何分雪。\n休分雪，檐□细雨何曾歇。",
        "dynasty": "宋",
        "collection_info": null
    },
    {
        "uuid": "a020f50ff7fb52651b4acdca5d202f8c",
        "title": "偈颂九十三首  其四二",
        "author": "释梵琮",
        "content": "今朝当八月旦，衲僧眼亲手辨。\n放出金刚箭，射落天边雁。\n蒸不熟，煮不烂。\n捏不聚，拨不散。\n解空不解深藏，惹得空中赞叹。\n休赞叹，换却天下眼睛，只消一箇木梙。",
        "dynasty": "宋",
        "collection_info": null
    },
    {
        "uuid": "b59bcba14087fc0a26d41d0d086da70b",
        "title": "偈颂九十三首  其四三",
        "author": "释梵琮",
        "content": "求道如求雨，干枯日夜愁。\n忽然风雨至，万壑尽争流。\n直得天下万物沾润，三井龙王出头。\n云南如劈箭，云北似倾湫。\n激石怒雷吼，翻空雪浪浮。\n忽然风雨息，平地一时休。\n衲僧家，骑箇水牯牛。\n多快活，百无忧。\n健即行，困即歇。\n布袋头，亲解结。\n钉打钉，铁打铁。\n寒道寒，热道热。\n此是诸佛心宗，亦名单提妙诀。\n七峰峰顶滑如苔，寒山拾得相拖拽。",
        "dynasty": "宋",
        "collection_info": null
    },
    {
        "uuid": "c94e17ad95e49e37ff9f343bd3b49332",
        "title": "偈颂九十三首  其四四",
        "author": "释梵琮",
        "content": "普天迎瑞气，徧界庆生辰。\n水有朝宗意，葵倾向日心。\n衲僧随日转，林下仰天庭。",
        "dynasty": "宋",
        "collection_info": null
    },
    {
        "uuid": "47611e40ec887e52ac4b88d121b0b82e",
        "title": "偈颂九十三首  其四五",
        "author": "释梵琮",
        "content": "白云无定，明月有期。\n欲出未出，似归不归。\n秋山呈锦绣，红叶满林飞。\n瞥不瞥，知不知。\n镜裏无尘閒处照，柴头有火暗中吹。",
        "dynasty": "宋",
        "collection_info": null
    },
    {
        "uuid": "84b550fdd46b71d1f224cb767fbf768c",
        "title": "偈颂九十三首  其四六",
        "author": "释梵琮",
        "content": "九月尽，十月初。\n山下开田，山上开炉。\n开田要博饭吃，开炉暖热身躯。",
        "dynasty": "宋",
        "collection_info": null
    },
    {
        "uuid": "fa6653912c2fc11f50807847d475eea2",
        "title": "偈颂九十三首  其四七",
        "author": "释梵琮",
        "content": "片纸展信旗，舒卷通消息。\n其中一箇字，今古无人识。",
        "dynasty": "宋",
        "collection_info": null
    },
    {
        "uuid": "ecd301a2dffcebd69cd41295dc917ac5",
        "title": "偈颂九十三首  其四八",
        "author": "释梵琮",
        "content": "炳然字义，文彩希奇。\n夫子不识，达磨不知。\n同风千里，笑展双眉。\n八十翁翁入场屋，真箇不是小儿嬉。",
        "dynasty": "宋",
        "collection_info": null
    },
    {
        "uuid": "ebf4dc576966636e19e8b3ec50c51f94",
        "title": "偈颂九十三首  其四九",
        "author": "释梵琮",
        "content": "灭门刺史，破家县令。\n一句全提，头正尾正。\n塞却耳根，谛听谛听。",
        "dynasty": "宋",
        "collection_info": null
    },
    {
        "uuid": "3142ccaabfed45da5ea830a0a6fa42e9",
        "title": "偈颂九十三首  其五○",
        "author": "释梵琮",
        "content": "赤手为提纲，豁开善法堂。\n灯笼开口笑，露柱放毫光。\n去即印住，住即印破。\n不去不住，玄关金锁。\n放开一线，无可不可。\n五老暗点头，东湖轻抹过。\n唱箇月弯弯，调古无人和。",
        "dynasty": "宋",
        "collection_info": null
    },
    {
        "uuid": "172223059f816560b77f1218f6bc8d09",
        "title": "偈颂九十三首  其五一",
        "author": "释梵琮",
        "content": "当门有路，衝开碧落。\n转少移身，将错就错。\n一槌打碎赵州关，空裏磨盘生八角。",
        "dynasty": "宋",
        "collection_info": null
    },
    {
        "uuid": "65f6021546b3a7bc902ed803e195da4d",
        "title": "偈颂九十三首  其五二",
        "author": "释梵琮",
        "content": "方丈门中，了无罅缝。\n维摩文殊，相逢皷笼。\n昨夜三更，打失鼻孔。\n普请诸人，各摸索着。",
        "dynasty": "宋",
        "collection_info": null
    },
    {
        "uuid": "80cad17c758eed7fa8243c55a5e9d279",
        "title": "偈颂九十三首  其五三",
        "author": "释梵琮",
        "content": "据此座者，说无味话。\n上下三指，彼此七马。",
        "dynasty": "宋",
        "collection_info": null
    },
    {
        "uuid": "40003c7bbc2032ff4046548749ec72ea",
        "title": "偈颂九十三首  其五四",
        "author": "释梵琮",
        "content": "根从江西来，还向江西爇。\n一笑掀天只自知，天上拈来成漏泄。",
        "dynasty": "宋",
        "collection_info": null
    },
    {
        "uuid": "bceb08ab806c57c35d87db7c7c53f9ef",
        "title": "偈颂九十三首  其五五",
        "author": "释梵琮",
        "content": "旧店重开，全无买卖。\n拟欲近前，知君纳败。",
        "dynasty": "宋",
        "collection_info": null
    },
    {
        "uuid": "323c003339a4193b816af3487225e416",
        "title": "偈颂九十三首  其五六",
        "author": "释梵琮",
        "content": "不离家舍，常在途中。\n途中家舍，触处相逢。\n人从明州来，却入庐山去。\n云间逢五老，因问途中事。\n难难，狂风吹入拆船湾。\n易易，扬澜左蠡平如砥。\n也不难，也不易，仰面看天，低头取气。",
        "dynasty": "宋",
        "collection_info": null
    },
    {
        "uuid": "7691355d13106bf3dcb0f0d13135480a",
        "title": "偈颂九十三首  其五七",
        "author": "释梵琮",
        "content": "豁开万仞崖，劈面通消息。\n一条白练飞，界破青山色。",
        "dynasty": "宋",
        "collection_info": null
    },
    {
        "uuid": "1b6018ae36f99178fc7efc694d2e7df4",
        "title": "偈颂九十三首  其五八",
        "author": "释梵琮",
        "content": "不搽红粉色，不挂绿罗衣。\n一般闲态度，淡墨画蛾眉。",
        "dynasty": "宋",
        "collection_info": null
    },
    {
        "uuid": "89a8a735a007e5b78d43c82f1645a735",
        "title": "偈颂九十三首  其五九",
        "author": "释梵琮",
        "content": "忻逢四老，头白如新。\n喙长百尺，鼻重千斤。\n眼随青嶂合，眉带野花颦。\n迎来送去，以表慇懃。\n为何如此，远亲不如近隣。",
        "dynasty": "宋",
        "collection_info": null
    },
    {
        "uuid": "73b971407c44e005e966e77b4f1ab63c",
        "title": "偈颂九十三首  其六○",
        "author": "释梵琮",
        "content": "学道先须有指归，闻声见色不思议。\n九旬黑白分明处，如似盘中一片碁。\n纵横十字，一着当机。\n有眼则活，无眼则输。\n烂柯山上，空自踌躇。\n正好和盘翻却，直教脱尽规模。\n解不可得，结亦无拘。\n髑髅识尽，江海干枯。\n憍梵波提吐舌，西天胡子无鬚。\n色里胶青只些子，王维妙手亦难图。",
        "dynasty": "宋",
        "collection_info": null
    },
    {
        "uuid": "952f11a139f0fdfd5675a0ae1c587e2f",
        "title": "偈颂九十三首  其六一",
        "author": "释梵琮",
        "content": "出丛林与入丛林，一句当机绝古今。\n不涉流清到底，九江江水未为深。",
        "dynasty": "宋",
        "collection_info": null
    },
    {
        "uuid": "fa9c0fa0daa0f4b331cbe2cd476fd834",
        "title": "偈颂九十三首  其六二",
        "author": "释梵琮",
        "content": "新罗僧问答新罗，飞骑将军意气多。\n夺贼鎗来骑贼马，不劳余刃罢干戈。",
        "dynasty": "宋",
        "collection_info": null
    },
    {
        "uuid": "3a3f5304724ec48a35d917b20e7ab282",
        "title": "偈颂九十三首  其六三",
        "author": "释梵琮",
        "content": "突出山前古寺基，赵州闻得便攒眉。\n寥寥今古无人共，一片断云天外飞。",
        "dynasty": "宋",
        "collection_info": null
    },
    {
        "uuid": "66b888252e19184d14864f6fb589cbef",
        "title": "偈颂九十三首  其六四",
        "author": "释梵琮",
        "content": "今朝九月九，物物尽知有。\n黄花散金钱，茱萸开口笑。\n五老絮帽落风前，陶公醉石翻筋斗。",
        "dynasty": "宋",
        "collection_info": null
    },
    {
        "uuid": "4b7472b5c2a882434ffd190ef6c6b17c",
        "title": "偈颂九十三首  其六五",
        "author": "释梵琮",
        "content": "云居九月半，月向掌中圆。\n觅之亡影象，用之亡正偏。",
        "dynasty": "宋",
        "collection_info": null
    },
    {
        "uuid": "99636280f077f049b1893e6f68a31513",
        "title": "偈颂九十三首  其六六",
        "author": "释梵琮",
        "content": "日日途中行，夜夜家裏坐。\n日日与夜夜，自然成日课。\n咄，一串数珠数不过。",
        "dynasty": "宋",
        "collection_info": null
    },
    {
        "uuid": "20cc416d95007c9463823d4bbb6131e2",
        "title": "偈颂九十三首  其六七",
        "author": "释梵琮",
        "content": "开炉无可做，大家团团坐。\n坐久却成劳，拨动炉中火。\n火星忽迸散，内外俱照破。\n一声寒雁叫长空，云中道人正高卧。\n蓦忽翻身吐气来，且吃胡餠十数箇。\n食饱多伤心，切忌向浄地上屙。",
        "dynasty": "宋",
        "collection_info": null
    },
    {
        "uuid": "f09cfcffbd547bc409a513d6839b4c43",
        "title": "偈颂九十三首  其六八",
        "author": "释梵琮",
        "content": "今朝十月半，批判旧公案。\n达磨不会单传，夫子不会一贯。\n老聃不会无为，洞宾不会煅炼。\n长老不会说禅，衲僧不会穿线。\n万象光中容易度，一毫头上最难逢。\n半夜玉兔怀胎，天明金鷄生卵。\n养得凤凰儿，百鸟不敢看。\n踏折梧桐枝，飞去天崖畔。\n招手唤归来，云中得相伴。\n饮啄皆自然，一切总成见。\n凤凰儿，凤凰儿，被阎老子索饭钱。\n如何支遣，但对他点头三下，依实供款。",
        "dynasty": "宋",
        "collection_info": null
    },
    {
        "uuid": "34eaae9e8ddfd819cff0fbef7b04d9f0",
        "title": "偈颂九十三首  其六九",
        "author": "释梵琮",
        "content": "君子道长，出生万象。\n小人道消，近火先焦。\n晷运推移，漏泄天机。\n日南长至，吉无不利。\n添一綫长，别有商量。\n但见皇风成一片，不知何处有封疆。",
        "dynasty": "宋",
        "collection_info": null
    },
    {
        "uuid": "e1dbe3cea0bdd9dcc8670e3827c33d47",
        "title": "偈颂九十三首  其七○",
        "author": "释梵琮",
        "content": "合眼是旧岁，开眼是新年。\n新旧交参处，分明在目前。\n梅花香喷雪，杨柳冷含烟。\n年头佛法无多子，一句单提妙不传。\n红日照开银世界，春风织出锦山川。",
        "dynasty": "宋",
        "collection_info": null
    },
    {
        "uuid": "b9d8f5a2ad8e686810e31edd868851d8",
        "title": "偈颂九十三首  其七一",
        "author": "释梵琮",
        "content": "千峰顶上披衣坐，百草头边是道场。\n喝散白云无一点，赤心片片报君王。",
        "dynasty": "宋",
        "collection_info": null
    },
    {
        "uuid": "6f664821fa38228d1c9b5a18041cf8f1",
        "title": "偈颂九十三首  其七二",
        "author": "释梵琮",
        "content": "新年已十日，十日在家乡。\n到家一句子，哑子吃生姜。\n眉毛上𨁝跳，鼻孔里论量。\n针小眼大，尺短寸长。\n云霞飞片片，流水自茫茫。\n剪断五色线，补作春衣裳。\n知有者全身披搭，不知有者且莫轻狂。\n莫莫莫莫，老僧与汝安心方。\n雪消春自至，事过心清凉。",
        "dynasty": "宋",
        "collection_info": null
    },
    {
        "uuid": "57b6a56eb1f5fd4c01a776336012cbef",
        "title": "偈颂九十三首  其七三",
        "author": "释梵琮",
        "content": "山中上元节，天上野云收。\n豁开广寒殿，清光射斗牛。\n姮娥与灯正，耿耿相应酬。\n一点难瞒处，灯毬挂树头。\n笼中看走马，林下恣闲游。\n吹灭旧纸捻，泼翻投子油。\n暗中有路明如日，露柱相逢笑不休。\n既能明似镜，何用曲如鈎。",
        "dynasty": "宋",
        "collection_info": null
    },
    {
        "uuid": "502a5304fb28a3b1ab410f251193b5de",
        "title": "偈颂九十三首  其七四",
        "author": "释梵琮",
        "content": "尘起一毫，沤生全潮。\n如海之深，似天之高。\n明明了了，历历昭昭。\n风飒飒，雨萧萧。\n光路宕，赤条条。\n无生国，路不遥。\n豁开功德藏，提起般若刀。\n百宝光中垂雨露，五须弥顶溪波涛。\n还源无别旨，今日与明朝。\n云间孙子开炉熬，林下一声婆餠焦。",
        "dynasty": "宋",
        "collection_info": null
    },
    {
        "uuid": "d7c92f619b8d3e70f19f1c8c3213e26e",
        "title": "偈颂九十三首  其七五",
        "author": "释梵琮",
        "content": "即心即佛，狗咬枯骨。\n非心非佛，牛溲马浡。\n不是心，不是佛，不是物，伏惟万福。",
        "dynasty": "宋",
        "collection_info": null
    },
    {
        "uuid": "1229b681eac51eae4d09bd2c563fe221",
        "title": "偈颂九十三首  其七六",
        "author": "释梵琮",
        "content": "千说万说，只是一说，春寒秋热。\n千句万句，只是一句，小出大遇。\n两段不同，收归上科。",
        "dynasty": "宋",
        "collection_info": null
    },
    {
        "uuid": "526241133da8bbf29262856cc655663c",
        "title": "偈颂九十三首  其七七",
        "author": "释梵琮",
        "content": "正月已过二月来，百草头边次第开。\n昨夜东君行正令，无言桃李舞三台。",
        "dynasty": "宋",
        "collection_info": null
    },
    {
        "uuid": "8437a6fe073820a35f9655584ec2d958",
        "title": "偈颂九十三首  其七八",
        "author": "释梵琮",
        "content": "诗中有禅，东湖湖上浪滔天，一叶扁舟破晓烟。\n禅中有诗，手把乌藤出门去，落花流水不相知。\n禅与诗何所为断，送二翁出门去，得闲唱箇哩啰囄。",
        "dynasty": "宋",
        "collection_info": null
    },
    {
        "uuid": "6d913ca732f38f74bb689fd6134931a8",
        "title": "偈颂九十三首  其七九",
        "author": "释梵琮",
        "content": "也大奇，也大奇，住箇庵儿最好嬉。\n两箇儿童忽相打，中间一攧少人知。\n却愁骑马滑，故作泛舟归。",
        "dynasty": "宋",
        "collection_info": null
    },
    {
        "uuid": "d61efd5b7b50490c6c455c3c7f00bbf1",
        "title": "偈颂九十三首  其八○",
        "author": "释梵琮",
        "content": "因参佛照师，问我本来面。\n日日要下语，夜夜思量徧。\n伎俩做得尽，恰好一年半。\n至今三十年，又何曾梦见。",
        "dynasty": "宋",
        "collection_info": null
    },
    {
        "uuid": "4696f7308886189bfe0ebc934a2ee68b",
        "title": "偈颂九十三首  其八一",
        "author": "释梵琮",
        "content": "三十余年住率庵，庵中无物可相参。\n有时南北东西去，白话闲嘈恣放憨。",
        "dynasty": "宋",
        "collection_info": null
    },
    {
        "uuid": "191b5fc952b81419226b30f44f8ffbdb",
        "title": "偈颂九十三首  其八二",
        "author": "释梵琮",
        "content": "住箇庵儿最孤绝，炉中火种浑如灭。\n谩遣儿童采燥柴，信手拈来得一橛。\n打一吹，光皎洁。\n通身暖，满屋热，炎炎奔驰无门歇。\n夜深狼藉烧人衣，等闲拈出安火诀。",
        "dynasty": "宋",
        "collection_info": null
    },
    {
        "uuid": "003bbab26988a12bc50badb24a3248bc",
        "title": "偈颂九十三首  其八三",
        "author": "释梵琮",
        "content": "入山住庵时，全身在荒草。\n狐狸交尾巴，屋头逐魂叫。\n闻者皆寒心，见者生烦恼。\n我有安心方，韩信放铁鹞。",
        "dynasty": "宋",
        "collection_info": null
    },
    {
        "uuid": "d6df6cf5fb3050f09508977b25fc35e4",
        "title": "偈颂九十三首  其八四",
        "author": "释梵琮",
        "content": "我有箇火头，作事多伶俐。\n饱饭携鉏头，庵前去鉏地。\n寸草不留踪，善恶无忌讳。",
        "dynasty": "宋",
        "collection_info": null
    },
    {
        "uuid": "b731a9c5774c5f7cafc61c3ce2b5c948",
        "title": "偈颂九十三首  其八五",
        "author": "释梵琮",
        "content": "蹉女自惭多丑拙，看头上雪成堆。\n春来思得一回嫁，却请东君为作媒。",
        "dynasty": "宋",
        "collection_info": null
    },
    {
        "uuid": "aa5ecfd21aa2863ca25d83a5f2c80ebd",
        "title": "偈颂九十三首  其八六",
        "author": "释梵琮",
        "content": "屋角岩花烂熳，林间春色温和。\n处处儿童采蕨，纷纷幽鸟营窠。\n祖意西来没消息，树头百舌语犹多。",
        "dynasty": "宋",
        "collection_info": null
    },
    {
        "uuid": "eb48e2d593f5fe6d4816834fd809d41e",
        "title": "偈颂九十三首  其八七",
        "author": "释梵琮",
        "content": "煨火芋头四五块，傍林茅屋两三间。\n道人若欲来相访，定是忙忙赶出山。",
        "dynasty": "宋",
        "collection_info": null
    },
    {
        "uuid": "c3c2ccbc830d0adadf912765abe66c3e",
        "title": "偈颂九十三首  其八八",
        "author": "释梵琮",
        "content": "除夜无可分岁，炉中烧些木榾。\n臭烟衝着鼻孔，面热忽然喷嚏。\n残年钝闷，到此消除。\n新岁佛法，从此吉利。",
        "dynasty": "宋",
        "collection_info": null
    },
    {
        "uuid": "16c02f6d32f7d0d24a1bbf59de9721fc",
        "title": "偈颂九十三首  其八九",
        "author": "释梵琮",
        "content": "今朝正月一，万事从头吉。\n和气暖如春，世味甜如蜜。\n日月往復来，光阴不相失。",
        "dynasty": "宋",
        "collection_info": null
    },
    {
        "uuid": "9049cc965b4b244d1cd7b410fff97688",
        "title": "偈颂九十三首  其九○",
        "author": "释梵琮",
        "content": "今朝正月半，万物尽更新。\n衲僧无一物，何物当慇懃。\n银烛高辉天上月，灯花开遍洞中春。",
        "dynasty": "宋",
        "collection_info": null
    },
    {
        "uuid": "5581c923d3b5cbb579b942a134bd0d1b",
        "title": "偈颂九十三首  其九一",
        "author": "释梵琮",
        "content": "衲僧家，达己灵。\n有通变，解逢迎。\n世人既已浊，不可自言清。\n世人既已醉，不可自言醒。\n和光同尘去，头头总见成。\n岂不见昔年党太尉，无分无晓最分明。",
        "dynasty": "宋",
        "collection_info": null
    },
    {
        "uuid": "fe7541375cb8f4d5cee517fa8f50126b",
        "title": "偈颂九十三首  其九二",
        "author": "释梵琮",
        "content": "把定风光末上开，纷纷如雪点苍苔。\n清香飘处多真实，真实中藏调鼎才。",
        "dynasty": "宋",
        "collection_info": null
    },
    {
        "uuid": "0ba8cbcc2d19aa2f7e49a0a2e41fb51f",
        "title": "颂古三十一首  其一",
        "author": "释梵琮",
        "content": "谩将淡墨画垂杨，袅袅腰枝百尺长。\n寄语行人不须看，一回看着断人肠。",
        "dynasty": "宋",
        "collection_info": null
    },
    {
        "uuid": "b17bfccdf773f34b83db59e511a39c9a",
        "title": "颂古三十一首  其二",
        "author": "释梵琮",
        "content": "旧鞋线断口头开，床下埋藏满面埃。\n信手拈来着得着，人前拖去又拖来。",
        "dynasty": "宋",
        "collection_info": null
    },
    {
        "uuid": "d459c7f2d79895b1397455631d3f14c2",
        "title": "颂古三十一首  其三",
        "author": "释梵琮",
        "content": "一日高名及第归，野花啼鸟尽迎随。\n孃生面目浑如旧，祇有青衫异昔时。",
        "dynasty": "宋",
        "collection_info": null
    },
    {
        "uuid": "6c21d5aeb86e58a3f70b686dbba5d583",
        "title": "颂古三十一首  其四",
        "author": "释梵琮",
        "content": "淡红浓绿暗纷纷，是处人家开竹门。\n堪嘆往来游玩者，不知身已过花村。",
        "dynasty": "宋",
        "collection_info": null
    },
    {
        "uuid": "4df095fb50ed2c7981a6b9c850215929",
        "title": "颂古三十一首  其五",
        "author": "释梵琮",
        "content": "急水滩头把钓竿，洪波汹涌暮江寒。\n锦鳞也解随鈎上，一吸沧溟彻底干。",
        "dynasty": "宋",
        "collection_info": null
    },
    {
        "uuid": "91bc433cac4e1b9000cd176bfc4fbf30",
        "title": "颂古三十一首  其六",
        "author": "释梵琮",
        "content": "临风索笑傲冰霜，吐露春光漏洩香。\n两岸断桥人不渡，一川疎影横斜阳。",
        "dynasty": "宋",
        "collection_info": null
    },
    {
        "uuid": "8d7d82c2d9c64b8a95d2e402f8bb40f8",
        "title": "颂古三十一首  其七",
        "author": "释梵琮",
        "content": "一回见面不相瞒，便把当台古镜看。\n暗裏照君还照我，清光一片逼人寒。",
        "dynasty": "宋",
        "collection_info": null
    },
    {
        "uuid": "2f8d14ff9b3bb02ed557d7204d7bb9f3",
        "title": "颂古三十一首  其八",
        "author": "释梵琮",
        "content": "乞儿无缕又无褴，馊饭残羹勿处檐。\n拈起多年破席袋，人前更不惧羞惭。",
        "dynasty": "宋",
        "collection_info": null
    },
    {
        "uuid": "3ebed223862f3e70e835ea35a221635f",
        "title": "颂古三十一首  其九",
        "author": "释梵琮",
        "content": "水牯牛儿也可夸，鼻绳拽断卧烟霞。\n蓦然痒处轻抓着，便向人前露尾巴。",
        "dynasty": "宋",
        "collection_info": null
    },
    {
        "uuid": "cdf1cd4ec6472b48b1853ab7e25a2a64",
        "title": "颂古三十一首  其一○",
        "author": "释梵琮",
        "content": "怪雨狂风势欲倾，阴垂六合见云腾。\n一条瀑布岩前落，界破青山千万层。",
        "dynasty": "宋",
        "collection_info": null
    },
    {
        "uuid": "2126678258eca0670eb2447259075051",
        "title": "颂古三十一首  其一一",
        "author": "释梵琮",
        "content": "臭口纔开露贼身，看看平地惹埃尘。\n傍观不解深藏舌，也作黏牙缀齿人。",
        "dynasty": "宋",
        "collection_info": null
    },
    {
        "uuid": "b2ca8e6e32560a35eb48d7608c02e7d4",
        "title": "颂古三十一首  其一二",
        "author": "释梵琮",
        "content": "撒出骊珠光烱烱，劈开美玉洞无痕。\n几回贱卖无人买，堪笑乞儿孤此恩。",
        "dynasty": "宋",
        "collection_info": null
    },
    {
        "uuid": "58a8091a88e603bfb470b1ad6a4cd1fd",
        "title": "颂古三十一首  其一三",
        "author": "释梵琮",
        "content": "草裏伤人血溅流，等闲解着毒蛇头。\n炎炎恶风衝天上，赫日光中结蜃楼。",
        "dynasty": "宋",
        "collection_info": null
    },
    {
        "uuid": "d3eb572e22a1364b09391a3a83a74280",
        "title": "颂古三十一首  其一四",
        "author": "释梵琮",
        "content": "倾山红炉铁弹圆，轻轻拨着骨毛寒。\n红光直透青霄外，塞壑填沟无处安。",
        "dynasty": "宋",
        "collection_info": null
    },
    {
        "uuid": "a8fe0bb8e7fc34d11654d361c09e34cf",
        "title": "颂古三十一首  其一五",
        "author": "释梵琮",
        "content": "跃出南山鼈鼻蛇，引他闲汉竞随邪。\n万人丛裏交肩过，唯是亲儿识得爷。",
        "dynasty": "宋",
        "collection_info": null
    },
    {
        "uuid": "2ce94e9ddb1c35641d620695c8fe8f63",
        "title": "颂古三十一首  其一六",
        "author": "释梵琮",
        "content": "闹里轻轻扬碌砖，衲僧鼻孔一时穿。\n掀天笑罢归来矣，打着南边动北边。",
        "dynasty": "宋",
        "collection_info": null
    },
    {
        "uuid": "aac8cbab30599830ec101c29a9bbf297",
        "title": "颂古三十一首  其一七",
        "author": "释梵琮",
        "content": "家常茶饭不多般，遇客延留礼数宽。\n若是上方曾饱者，和盘呈献不能餐。",
        "dynasty": "宋",
        "collection_info": null
    },
    {
        "uuid": "1638850624d58a686499dc78cd5f2c1c",
        "title": "颂古三十一首  其一八",
        "author": "释梵琮",
        "content": "少年宕子爱雕青，文彩肌肤相映明。\n闹里祇图遮俗眼，强将赤体以为荣。",
        "dynasty": "宋",
        "collection_info": null
    },
    {
        "uuid": "8dea536e5a82a8fe4bc3b849c1152f24",
        "title": "颂古三十一首  其一九",
        "author": "释梵琮",
        "content": "一片油丝水面浮，随波摇动逐波流。\n等闲抛在江湖裏，绾着金鳞未肯休。",
        "dynasty": "宋",
        "collection_info": null
    },
    {
        "uuid": "7b2ce77b79349f889b9f702d09f7fd9d",
        "title": "颂古三十一首  其二○",
        "author": "释梵琮",
        "content": "拏得大家些子本，门前铺席恣开张。\n到头滞货同行市，价数高低两不争。",
        "dynasty": "宋",
        "collection_info": null
    },
    {
        "uuid": "05700f17f0e4a5a934b098de22947c24",
        "title": "颂古三十一首  其二一",
        "author": "释梵琮",
        "content": "举目寥寥绝点新，老来无处可安身。\n曾经几度雪霜苦，话着杨花愁杀人。",
        "dynasty": "宋",
        "collection_info": null
    },
    {
        "uuid": "d081e1ece51b079978d0b1cba462eb7d",
        "title": "颂古三十一首  其二二",
        "author": "释梵琮",
        "content": "逆水张帆过海门，漫天烟雾暗昏昏。\n举头便见扶桑国，休把南针定晓分。",
        "dynasty": "宋",
        "collection_info": null
    },
    {
        "uuid": "4d7923afc8f3ed43082c04a947d5902e",
        "title": "颂古三十一首  其二三",
        "author": "释梵琮",
        "content": "柳色重重翠作堆，豁开三径不纡迴。\n门前祇是旧时底，付与渊明归去来。",
        "dynasty": "宋",
        "collection_info": null
    },
    {
        "uuid": "7200e56066730ac9627f9b9b45f59f70",
        "title": "颂古三十一首  其二四",
        "author": "释梵琮",
        "content": "柴头火种欻然红，荒草堆中遇疾风。\n眼底蟭螟勿栖泊，撒开猛焰恣烧空。",
        "dynasty": "宋",
        "collection_info": null
    },
    {
        "uuid": "c55c34e5999e99729e5e568895c79d68",
        "title": "颂古三十一首  其二五",
        "author": "释梵琮",
        "content": "婆子孤穷要嫁人，赵州闻得便相亲。\n归来只说恩情话，堪笑无端惹客尘。",
        "dynasty": "宋",
        "collection_info": null
    },
    {
        "uuid": "0f0463fc74ebbac60196ee9592c87cc8",
        "title": "颂古三十一首  其二六",
        "author": "释梵琮",
        "content": "髑髅徧野难遮掩，碍寒行人转见垂。\n从此一面看验后，也须拙地为深埋。",
        "dynasty": "宋",
        "collection_info": null
    },
    {
        "uuid": "545d413964ca3409435becef9d7fe423",
        "title": "颂古三十一首  其二七",
        "author": "释梵琮",
        "content": "灵云一见更无疑，未彻明明说向谁。\n榼𣜂堆头添粪埽，顺风吹了逆风吹。",
        "dynasty": "宋",
        "collection_info": null
    },
    {
        "uuid": "6d00339e9934a7e377eb4bb5e1677332",
        "title": "颂古三十一首  其二八",
        "author": "释梵琮",
        "content": "桃花开了杏花开，陈陈香风扑鼻来。\n零落尽随流水去，更无一片点苍苔。",
        "dynasty": "宋",
        "collection_info": null
    },
    {
        "uuid": "670d89b197d5c151a4980bc7f418556f",
        "title": "颂古三十一首  其二九",
        "author": "释梵琮",
        "content": "烧纸无端引祟来，看看家鬼返为灾。\n青天白日弄门户，背手掩来顺手开。",
        "dynasty": "宋",
        "collection_info": null
    },
    {
        "uuid": "ac4adfd1e0e941c038c2f612a69340a9",
        "title": "颂古三十一首  其三○",
        "author": "释梵琮",
        "content": "荒村无物当风流，不解梳粧不识羞。\n草里有花随手折，等闲插在野人头。",
        "dynasty": "宋",
        "collection_info": null
    },
    {
        "uuid": "13b50e52d4b57df27d4873373de70db4",
        "title": "颂古三十一首  其三一",
        "author": "释梵琮",
        "content": "天雄附子出绵州，价数高低一等酬。\n治病杀人随所用，到头难觅箇踪由。",
        "dynasty": "宋",
        "collection_info": null
    },
    {
        "uuid": "66a0f5c5c06efc64ad6966b210c471b2",
        "title": "因学者问生死到来如何抵当答以四偈  其一",
        "author": "释梵琮",
        "content": "生死到来何抵当，石人头上忽生疮。\n这些痒处纔挠着，便向人前孟八郎。",
        "dynasty": "宋",
        "collection_info": null
    },
    {
        "uuid": "c27d08c2996742cfae80b5572e91bc24",
        "title": "因学者问生死到来如何抵当答以四偈  其二",
        "author": "释梵琮",
        "content": "生死到来何抵当，乞儿相见便倾囊。\n寥寥四顾浑无有，堪笑一身没处藏。",
        "dynasty": "宋",
        "collection_info": null
    },
    {
        "uuid": "56873999769e713f101cb17278d825e6",
        "title": "因学者问生死到来如何抵当答以四偈  其三",
        "author": "释梵琮",
        "content": "生死到来何抵当，萧然归去路堂堂。\n到家句子聊相寄，写入碧天鸿雁行。",
        "dynasty": "宋",
        "collection_info": null
    },
    {
        "uuid": "6adb8e1c4aa18520182816262ea3e674",
        "title": "因学者问生死到来如何抵当答以四偈  其四",
        "author": "释梵琮",
        "content": "生死到来何抵当，月明静夜共商量。\n荷华荷叶通消息，一阵风来一阵香。",
        "dynasty": "宋",
        "collection_info": null
    },
    {
        "uuid": "48d8e26d10240b1de9245c1faa2bff22",
        "title": "出山相赞  其一",
        "author": "释梵琮",
        "content": "眼冷含霜耳带环，和头和面草斓班。\n一回春至一回绿，老子何曾解出山。",
        "dynasty": "宋",
        "collection_info": null
    },
    {
        "uuid": "78be66eceab6f8ad3e225995c348007c",
        "title": "出山相赞  其二",
        "author": "释梵琮",
        "content": "上无片瓦下无锥，一箇穷身只自知。\n从此入流随所住，手中携箇活鱼儿。",
        "dynasty": "宋",
        "collection_info": null
    },
    {
        "uuid": "38e20cc80f3710a390238f46f9a29e4b",
        "title": "维摩赞",
        "author": "释梵琮",
        "content": "手提拂子坐胡床，眼似流星鬓似霜。\n开不二门长示疾，却将好肉剜成疮。",
        "dynasty": "宋",
        "collection_info": null
    },
    {
        "uuid": "165bbec0aa5bf5964b27d6a86bd139f5",
        "title": "达磨赞",
        "author": "释梵琮",
        "content": "因贩私盐，无端过界。\n撞着梁王，不勘自败。\n狼藉官场，遭人笑怪。\n匾檐脱却两头，至今全无买卖。",
        "dynasty": "宋",
        "collection_info": null
    },
    {
        "uuid": "9df03fb7d3042bb73776acb4dd8bf5e3",
        "title": "庞居士赞",
        "author": "释梵琮",
        "content": "得便宜是落便宜，倾尽家珍卖笊篱。\n男女聚头无结果，这般翁子大无知。",
        "dynasty": "宋",
        "collection_info": null
    },
    {
        "uuid": "43c614a864b8f8711c265442ce5203fe",
        "title": "祖图赞",
        "author": "释梵琮",
        "content": "点污人间闲纸墨，祇因五叶一花开。\n看他次第传芳去，总是邯郸学步来。",
        "dynasty": "宋",
        "collection_info": null
    },
    {
        "uuid": "e3640dab94a1725e3d1b1c3e485154c5",
        "title": "寒山拾得赞",
        "author": "释梵琮",
        "content": "寒拾相逢便拍肩，双收双放笑掀天。\n古今一片闲田地，露出寻常茗菷边。",
        "dynasty": "宋",
        "collection_info": null
    },
    {
        "uuid": "bf1ee9a090f207959fd8b7eb25ab71a7",
        "title": "三教图赞",
        "author": "释梵琮",
        "content": "六耳不同谋，相看已漏泄。\n都来只三人，证龟却成鼈。\n者也之乎，无为寂灭。\n养家一般，道路各别。\n别不别，掉棒打落天边月。",
        "dynasty": "宋",
        "collection_info": null
    },
    {
        "uuid": "569408862b17987886ed33c07b341e44",
        "title": "观流水观音赞",
        "author": "释梵琮",
        "content": "一片寒泉劈面来，断崖崄处滑如苔。\n举头只么随流水，大士何曾眼豁开。",
        "dynasty": "宋",
        "collection_info": null
    },
    {
        "uuid": "13e329c18f4a54a60eecc3b62594837a",
        "title": "岩头禅师甘贽居士赞",
        "author": "释梵琮",
        "content": "安居俗舍太无稽，黑白分明类不齐。\n谩向人前露针线，赚他女子与夫妻。",
        "dynasty": "宋",
        "collection_info": null
    },
    {
        "uuid": "0dfa575a1d64ff9a5ab59ae09bd27b01",
        "title": "布袋赞",
        "author": "释梵琮",
        "content": "眼冷千江月，眉横万迭山。\n杖头挑布袋，信脚到人间。",
        "dynasty": "宋",
        "collection_info": null
    },
    {
        "uuid": "24c1b368fbb177448297aea9572a8ebd",
        "title": "虾子赞",
        "author": "释梵琮",
        "content": "斗裏跳出，手中捏定。\n不入水泥，丧却性命。",
        "dynasty": "宋",
        "collection_info": null
    },
    {
        "uuid": "27efbaf1a398d240b25b9fef93c03d53",
        "title": "率庵歌",
        "author": "释梵琮",
        "content": "三间茅屋堪投老，草草生涯随分好。\n月池当户镜光寒，竹径遶檐通大道。\n风吹叶叶自成堆，信手拈来一茎草。\n贱如泥，贵似宝，要用便用不须讨。\n辽天鼻孔被渠穿，来往行人俱绊倒。\n阿呵呵，会也么，问取前村张四哥。",
        "dynasty": "宋",
        "collection_info": null
    },
    {
        "uuid": "1175f89d155622a8421eec0ade1b7f12",
        "title": "阐提歌",
        "author": "释梵琮",
        "content": "无住着，老禅魔。\n欢喜少，恶性多。\n三毒花中结苦果，蒺蔾园里养蜂窠。\n说调普贤卖白象，呼唤儿童填黄河。\n戏弄南山老虎，踏翻北海沧波。\n洗尽佛祖冤，法战罢干戈。\n五千文字拭抹布，一会灵山粪扫箩。\n谩将无义语，唱起阐提歌。\n调古不堪听，声极透岩阿。\n能妙转，绝扪摩。\n六用机中抽线，电光影裏撺梭。\n织成无缝袄，绣出没底靴。\n三台舞罢呵呵笑，笑倒多年黑老婆。",
        "dynasty": "宋",
        "collection_info": null
    },
    {
        "uuid": "68cccccfc701757fccaefbf57b1ea57a",
        "title": "草鞋歌",
        "author": "释梵琮",
        "content": "村裏人，有意知，就手织成最容易。\n长短大小在目前，密用工夫多快利。\n草窠里面跳出来，结却绳头有巴鼻。\n牢束跟，紧在耳。\n掷地作金声，举步离泥水。\n着入千山与万山，把定脚头并脚尾。\n赵州尽力戴不起，玄沙吃绊趯着指。\n拖来拖去底头穿，轻轻扬在粪裏。",
        "dynasty": "宋",
        "collection_info": null
    },
    {
        "uuid": "c43567b0232b790c69fa6570f14af6be",
        "title": "拄杖歌",
        "author": "释梵琮",
        "content": "拄杖子，最超绝。\n到头到尾黑鳞皴，凛凛风生坚似铁。\n同我行，共我歇。\n恣纵横，任拖拽。\n搅动碧潭龙，打落天边月。\n有时拄到千峰顶，千峰万峰俱迸裂。\n有时撺入荒草中，潜藏影迹难分别。\n芭蕉有屈无人雪，大随提起重漏泄。\n而今老大懒扶持，信手拗来成两橛。",
        "dynasty": "宋",
        "collection_info": null
    },
    {
        "uuid": "0d8ebee374ece55cf008170b742c7725",
        "title": "明宗",
        "author": "释梵琮",
        "content": "古径苔生路已差，无根树上发空花。\n一番花落成空果，信手拈来是苦瓜。",
        "dynasty": "宋",
        "collection_info": null
    },
    {
        "uuid": "9ea261187e9933ffddbbcb436a8e0c7d",
        "title": "罗汉菜",
        "author": "释梵琮",
        "content": "根尘脱落超诸有，岂与寻常种草同。\n塞断衲僧三寸舌，横身钵裏展神通。",
        "dynasty": "宋",
        "collection_info": null
    },
    {
        "uuid": "51850cc3ae38239186d0b86d1815fa00",
        "title": "迎善财归南楼",
        "author": "释梵琮",
        "content": "古寺闲房共掩扉，相逢彼此罢参归。\n时难只得同香火，莫信闲人说是非。",
        "dynasty": "宋",
        "collection_info": null
    },
    {
        "uuid": "889a0e18692c47607578ec28239843c5",
        "title": "常禅师荷衣沼",
        "author": "释梵琮",
        "content": "遇物合人仰祖风，弊衣遗在一池中。\n秋风吹破春风补，不犯清波一线功。",
        "dynasty": "宋",
        "collection_info": null
    },
    {
        "uuid": "86c2c5a755f9c5d29ee63ad498441e3c",
        "title": "礼佛照禅师塔",
        "author": "释梵琮",
        "content": "忆得寻流日，重来走一遭。\n跨门相见处，全不犯波涛。",
        "dynasty": "宋",
        "collection_info": null
    },
    {
        "uuid": "1783fb567e5b27520f5ff2729513e223",
        "title": "访育王东堂空叟和尚夜话  其一",
        "author": "释梵琮",
        "content": "病余相对两枯桩，霜髮毵毵映暖窗。\n纵有丹青描不得，到头六六不成双。",
        "dynasty": "宋",
        "collection_info": null
    },
    {
        "uuid": "eac864b48997bb87b1d7453e45934f90",
        "title": "访育王东堂空叟和尚夜话  其二",
        "author": "释梵琮",
        "content": "因说多年破草鞋，祖翁插脚强安排。\n从兹狼藉浑无底，次第提持转见乖。",
        "dynasty": "宋",
        "collection_info": null
    },
    {
        "uuid": "678c930fb085541c994a6c2cfea87dba",
        "title": "礼密庵禅师塔",
        "author": "释梵琮",
        "content": "绵裏裹刀难近傍，饭中有药出闽乡。\n至今怕饮山中水，我昔曾遭蛊毒伤。",
        "dynasty": "宋",
        "collection_info": null
    },
    {
        "uuid": "4a6ea5a7be5c79657f0b6c252cba7132",
        "title": "送米上佛照禅师",
        "author": "释梵琮",
        "content": "捻不成团拨不开，一槌直下绝纤埃。\n从兹几度经节后，尽向箕前跳出来。",
        "dynasty": "宋",
        "collection_info": null
    },
    {
        "uuid": "3120d3aeea75014b15b48fac36d34fa0",
        "title": "访香山松源和尚",
        "author": "释梵琮",
        "content": "率庵自笑风流甚，醉后何须苦恋杯。\n十字路头荒草店，引他来往两三回。",
        "dynasty": "宋",
        "collection_info": null
    },
    {
        "uuid": "514e8d49ad175195cb464094175b231c",
        "title": "谢无用和尚惠鞋",
        "author": "释梵琮",
        "content": "信手裁成任短长，密通一线透中央。\n看来只是旧时底，着了何妨到处行。",
        "dynasty": "宋",
        "collection_info": null
    },
    {
        "uuid": "4584291305f38f801d0c394ac26c6052",
        "title": "送浙翁禅师住径山",
        "author": "释梵琮",
        "content": "古路滑如苔，衲僧忘故步。\n人从天台来，却住径山去。\n家丑向外扬，生铁被虫蠹。\n一陈落华风，吹作送行句。",
        "dynasty": "宋",
        "collection_info": null
    },
    {
        "uuid": "051d923f65b47c174489baf51633fd95",
        "title": "寄灭翁禅师",
        "author": "释梵琮",
        "content": "老去隠如虎，难瞒在一班。\n入林最容易，上树极艰难。\n舌底千溪水，眉间万迭山。\n年深拽不动，草种转痴顽。",
        "dynasty": "宋",
        "collection_info": null
    },
    {
        "uuid": "bf0d92ddd83754349b0ab099924e3cee",
        "title": "寄台州瑞岩高原禅师住灵隠",
        "author": "释梵琮",
        "content": "水出在高原，源深到冷泉。\n饮者秃却舌，嗅者鼻孔穿。\n口鼻两俱丧，妙用绝正偏。\n侧耳与招手，听猿同呼猿。\n藤萝影里石磊磊，双涧合流波涟涟。\n南来北来脚下过，欲知冷暖待馿年。",
        "dynasty": "宋",
        "collection_info": null
    },
    {
        "uuid": "78dbcd3106d3d5529aa05a2e496346d7",
        "title": "庵中夏",
        "author": "释梵琮",
        "content": "草中得路便藏身，不入他家水牯群。\n弹指一声为号令，低头问讯当慇懃。",
        "dynasty": "宋",
        "collection_info": null
    },
    {
        "uuid": "67e808f68a07788a39e70692be761b60",
        "title": "耐重",
        "author": "释梵琮",
        "content": "坐断孤危未肯休，荷担杰阁与层楼。\n柦翁活计丘山重，得力全归顶𩕳头。",
        "dynasty": "宋",
        "collection_info": null
    },
    {
        "uuid": "bda285b4f23c19e3dbb323076816100b",
        "title": "山居  其一",
        "author": "释梵琮",
        "content": "老来归隠故山深，独抱无絃绝赏音。\n静对凉风弹一曲，乱蝉声合奏青林。",
        "dynasty": "宋",
        "collection_info": null
    },
    {
        "uuid": "451fc08098669c474e140409cedd0d3f",
        "title": "山居  其二",
        "author": "释梵琮",
        "content": "居山活计随时用，触事都从旧路行。\n只把手头些子力，拨开火种自烧铛。",
        "dynasty": "宋",
        "collection_info": null
    },
    {
        "uuid": "72682dbeec2ca95d9d71f225cc48a1c7",
        "title": "朝阳穿破衲",
        "author": "释梵琮",
        "content": "笑看体上衣，断云欲飞走。\n朝阳忽相逢，针眼已通透。",
        "dynasty": "宋",
        "collection_info": null
    },
    {
        "uuid": "0aa3ec3832058c80f59648206acceb64",
        "title": "对月了残经",
        "author": "释梵琮",
        "content": "待月了残经，文义何曾有。\n分付与痴儿，黄叶卷在手。",
        "dynasty": "宋",
        "collection_info": null
    },
    {
        "uuid": "1680cb73cce637b443590b48647cec52",
        "title": "颂古四首  其一",
        "author": "释梵琮",
        "content": "德山托钵话，低头得人怕。\n三家村里人，醉后胡厮駡。",
        "dynasty": "宋",
        "collection_info": null
    },
    {
        "uuid": "52fdf91c74776b530484659a9c1b60cc",
        "title": "颂古四首  其二",
        "author": "释梵琮",
        "content": "傍庵来往路相通，步步相随蹑去踪。\n山远年深人不到，一溪流水质长松。",
        "dynasty": "宋",
        "collection_info": null
    },
    {
        "uuid": "72eca4425a3ce780050313437ceb452a",
        "title": "颂古四首  其三",
        "author": "释梵琮",
        "content": "东山水上行，干元利贞亨。\n譊讹一箇字，才子竞头争。",
        "dynasty": "宋",
        "collection_info": null
    },
    {
        "uuid": "d20b2e8af7219745aaa6d79ae7be7d7f",
        "title": "颂古四首  其四",
        "author": "释梵琮",
        "content": "钟声披起鬰多罗，信手拈来不在多。\n堪笑当年明上座，狼忙驰逐太奔波。",
        "dynasty": "宋",
        "collection_info": null
    }
]