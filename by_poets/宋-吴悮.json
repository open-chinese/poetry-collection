[
    {
        "uuid": "6c910ea940e560ee35b02174a7865fb8",
        "title": "书渔庄邂逅录卷末",
        "author": "吴悮",
        "content": "丹中神水与华池，学者如麻悟者稀。\n但指气精为造化，岂知铅汞有深微。\n迷途到底生邪见，大道何人为指归。\n今日相逢皆宿契，与君容易泄天机。",
        "dynasty": "宋",
        "collection_info": null
    },
    {
        "uuid": "b02ca62f69f5ab76f89b9acd58e2fcf0",
        "title": "十一月十八日开炉得先天铅因纪其实",
        "author": "吴悮",
        "content": "配合阴阳法自然，得成此物号先天。\n妙中妙妙妙真妙，渊处渊渊渊又渊。\n下手工夫终百日，夺他造化几千年。\n从头细试渔庄录，方信神仙不浪传。",
        "dynasty": "宋",
        "collection_info": null
    },
    {
        "uuid": "95efb6fae88873207fa9808f48474c68",
        "title": "二月十三日灰池炎灼得混沌胚腪",
        "author": "吴悮",
        "content": "灰池炎灼定浮沈，见了方知造化深。\n世上本来无此物，人间终是少知音。\n蒙蒙恍恍离宫本，杳杳冥冥坎户金。\n得一莫夸能事毕，要勤功行合天心。",
        "dynasty": "宋",
        "collection_info": null
    }
]