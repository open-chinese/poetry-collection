[
    {
        "uuid": "7a51dcae2c0618930a18093abd30d16b",
        "title": "水龙吟 丽华一握青丝",
        "author": "黄霁宇",
        "content": "丽华一握青丝，金珠粟粟香环里。\n春窥绮阁，新妆风舞，铢衣如碎。\n翠凤苍虬，骑来下界，蝶惊蜂避。\n甚三生富贵，垂垂晓露，犹凝满身珠翠。\n谁共那人结发，问何时、蹇修为理。\n对花一笑，香茸易翦，碎金难缀。\n半点芳心，乱愁如织，缕丝传意。\n倩东皇、拂拭新条，更与作、来生计。",
        "dynasty": "宋",
        "collection_info": null
    }
]