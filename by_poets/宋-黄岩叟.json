[
    {
        "uuid": "e65fae02a0b239d6ff3629a1e21d03dc",
        "title": "望海潮 梅天雨歇",
        "author": "黄岩叟",
        "content": "梅天雨歇，柳堤风定，江浮画鹢纵横。\n瀛女弄萧，冯夷伐鼓，云间凤咽鼍鸣。\n波面走长鲸。\n卷怒涛来往，搅碎沧溟。\n两岸游人笑语，罗绮间簪缨。\n灵均逝魄无凭。\n但湘沅一水，到底澄清。\n菰黍万家，丝桐五彩，年年吊古深情。\n锦帜片霞明。\n使操舟妙手，翻动心旌。\n向晚鱼龙戏罢，千里浪花平。",
        "dynasty": "宋",
        "collection_info": null
    }
]