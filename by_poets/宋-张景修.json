[
    {
        "uuid": "cddeb95dc16da23028b6728d30d62da6",
        "title": "虞美人 春风曾见桃花面",
        "author": "张景修",
        "content": "春风曾见桃花面。\n重见胜初见。\n两枝独占小春开。\n应怪刘郎迷路、又重来。\n旁人应笑髯公老。\n独爱花枝好。\n世间好景不长圆。\n莫放笙歌归院、且尊前。",
        "dynasty": "宋",
        "collection_info": null
    },
    {
        "uuid": "9f5d640c94e6ae94e8749fe0aee93819",
        "title": "选冠子 嫩水挼蓝",
        "author": "张景修",
        "content": "嫩水挼蓝，遥堤映翠，半雨半烟桥畔。\n鸣禽弄舌，蔓草萦心，偏称谢家池馆。\n红粉墙头，柳摇金缕，纤柔舞腰低软。\n被和风、搭在阑干，终日绣帘谁卷。\n春易老，细叶舒眉，轻花吐絮，渐觉绿阴垂暖。\n章台系马，灞水维舟，追念凤城人远。\n惆怅阳关故国，杯酒飘零，惹人肠断。\n恨青青客舍，江头风笛，乱云空晚。",
        "dynasty": "宋",
        "collection_info": null
    },
    {
        "uuid": "806a17805a9cf3408124805e2ce6082a",
        "title": "贫居",
        "author": "张景修",
        "content": "茅檐月有千金税，稻饭年无一粒租。\n生事萧条人问我，水芭蕉与石菖蒲。",
        "dynasty": "宋",
        "collection_info": null
    },
    {
        "uuid": "e597db51dd7b615ede672b5b70a38d9c",
        "title": "送朱天锡童子",
        "author": "张景修",
        "content": "黄金满籯富有余，一经教子金不如。\n君家有儿不肯娱，口诵七经随卷舒。\n渥洼从来产龙驹，鸑鷟乃是真凤雏。\n一朝过我父子俱，自称穷苦世为儒。\n雪窗夜映孙康书，春陇昼荷儿宽锄。\n翻然西入天子都，出门慷慨曳长裾。\n神童之科今有无，谈经射策皆壮夫。\n古来取士凡数涂，但愿一一令吹竽。\n甘罗相秦理不诬，世人看取掌中珠。\n折腰未便赋归欤，待君释褐还乡闾。",
        "dynasty": "宋",
        "collection_info": null
    },
    {
        "uuid": "95039face8bbea2dc56c0a2fa98a9113",
        "title": "睡香花",
        "author": "张景修",
        "content": "曾向庐山睡裏闻，香风占断世间春。\n窃花莫扑枝头蝶，惊觉南窗半梦人。",
        "dynasty": "宋",
        "collection_info": null
    },
    {
        "uuid": "9624995394035a7fe80d65f669341e05",
        "title": "宿清溪安乐山",
        "author": "张景修",
        "content": "映窗犹剩雪余痕，瓶裏梅花枕上闻。\n一椀镫寒听夜雨，半床毡暖卧春云。\n诗成始觉茶销睡，香尽翻嫌酒带醺。\n我是挂冠林下客，山中安乐合平分。",
        "dynasty": "宋",
        "collection_info": null
    },
    {
        "uuid": "c4e21de31ab8ebebed92df208c8a539d",
        "title": "过桐庐邑二首  其一",
        "author": "张景修",
        "content": "隠君无姓字，何代至今存。\n数里山为宅，两株桐是孙。\n人烟半峰碧，溪水带潮浑。\n多少来游客，茫茫蹋药根。",
        "dynasty": "宋",
        "collection_info": null
    },
    {
        "uuid": "73e83e5a7785d3a6a98664a829357b14",
        "title": "过桐庐邑二首  其二",
        "author": "张景修",
        "content": "三载江南客，还吴东復西。\n潮贪两溪尽，云截众山齐。\n舟楫无空日，楼台半上梯。\n桐庐隠君子，应笑只留题。",
        "dynasty": "宋",
        "collection_info": null
    },
    {
        "uuid": "41ff09121668dd6d11f06cefbb6d6a83",
        "title": "钓台",
        "author": "张景修",
        "content": "羊裘东汉客，归隠钓鱼滩。\n天子不能屈，先生非苟难。\n云藏古石在，风激世人寒。\n祠下青青竹，何妨把钓竿。",
        "dynasty": "宋",
        "collection_info": null
    },
    {
        "uuid": "16245d0df6f69a7a83dfe79a9321fddb",
        "title": "清芬阁",
        "author": "张景修",
        "content": "严子钓台畔，犹闻吟啸声。\n荣华付诸弟，萧洒继先生。\n自制茶枪嫩，新开酒面清。\n红尘不抛摆，那得白云名。",
        "dynasty": "宋",
        "collection_info": null
    },
    {
        "uuid": "367ed756203d75e0bce0769c4b23045c",
        "title": "题永庆览胜亭",
        "author": "张景修",
        "content": "衙城直上有烟峦，亭在悬崖绝壁间。\n几箇白头忘岁月，一生青眼看江山。\n秋风落木楼台出，暮雨笼沙鸥鹭閒。\n珍重京西绣衣使，作书题榜许追攀。",
        "dynasty": "宋",
        "collection_info": null
    },
    {
        "uuid": "dba5c942efa9a9ce96c5543931f54bd3",
        "title": "题北山松轩",
        "author": "张景修",
        "content": "雪天苍翠暑天风，珍重僧轩十八公。\n不是时人少吟咏，世閒花草易为工。",
        "dynasty": "宋",
        "collection_info": null
    },
    {
        "uuid": "0b903da28b8dbfcbc0278ef6268f64d6",
        "title": "题竹轩",
        "author": "张景修",
        "content": "种竹纔添十数竿，题诗已仅百余篇。\n有时碎影摇金地，尽日清风伴玉泉。\n不与爱鱼人把钓，肯教骑马客求鞭。\n平生最喜此君子，一洒何当听雨眠。",
        "dynasty": "宋",
        "collection_info": null
    },
    {
        "uuid": "dbff1910a2670de1147b0c09d0651aec",
        "title": "题玉泉",
        "author": "张景修",
        "content": "长疑数尺玉，乃是一方泉。\n粉色和云汲，茶香带石煎。\n鑑来诚美矣，闻处合铿然。\n白首惠山客，也须吟此篇。",
        "dynasty": "宋",
        "collection_info": null
    },
    {
        "uuid": "453b250212364036591395706992037a",
        "title": "游栖霞宫",
        "author": "张景修",
        "content": "偶先诸邑过栖霞，恰费卢仝七碗茶。\n此会果然□邂逅，转相寻觅到仙家。",
        "dynasty": "宋",
        "collection_info": null
    },
    {
        "uuid": "a25f6deaa5b607da646e0ceb4ca837d8",
        "title": "题宁国县十全堂",
        "author": "张景修",
        "content": "医莫以人试，药能生死人。\n十失为一次，望而知谓神。\n尝闻秦医和，诊君知其臣。\n岂无肘后方，埋没随埃尘。\n韫师以愈疾，犹如臂屈伸。\n华佗医之良，思邈医之真。\n谁能不服药，一一如朱云。\n斯堂名十全，全人亦全身。\n方公谙药性，勇退盖此因。\n金玉不足宝，人生繫悲忻。",
        "dynasty": "宋",
        "collection_info": null
    },
    {
        "uuid": "06278c6f5ce7516ced84e0ace4ffebb6",
        "title": "寄题开福院白莲堂",
        "author": "张景修",
        "content": "玉色荷花自是仙，道人更慕远公贤。\n此生欲结东林社，求取新诗十八篇。",
        "dynasty": "宋",
        "collection_info": null
    },
    {
        "uuid": "c0e7dc18261f6d3ba2902a6d1d7baca2",
        "title": "题无垢寺",
        "author": "张景修",
        "content": "禅房闭深花，锡杖生古藓。\n秋山翡翠寒，春水玻瓈软。\n无嫌墙太低，但恐路不远。\n何人坐长松，令我思韦偃。",
        "dynasty": "宋",
        "collection_info": null
    },
    {
        "uuid": "1fc57ad9dd853e4319b2f2fb6cf02115",
        "title": "福应山",
        "author": "张景修",
        "content": "南亭不减北邙高，美景因公见一朝。\n已看溪山如在画，更传风雅似闻韶。\n栽桃定有仙家住，种竹宁无隠者招。\n秀气当为多士福，未应都放与渔樵。",
        "dynasty": "宋",
        "collection_info": null
    },
    {
        "uuid": "45b4b171495030699dd9e826cfd8cf04",
        "title": "三贤堂",
        "author": "张景修",
        "content": "如是国清寺，宜乎天下闻。\n水声常夜雨，山气即朝云。\n今古三贤隠，仙凡两路分。\n唐人书画在，明日更慇懃。",
        "dynasty": "宋",
        "collection_info": null
    },
    {
        "uuid": "c112f276259f23cb65366b3381b47986",
        "title": "崇教寺筠轩",
        "author": "张景修",
        "content": "碧玉窗棂三四閒，一溪流水伴君閒。\n雪中惜取青青节，不用开林自见山。",
        "dynasty": "宋",
        "collection_info": null
    },
    {
        "uuid": "7c0514effb6d91a02f5d0d6dd01e9177",
        "title": "石桥",
        "author": "张景修",
        "content": "天与晴来抵万金，更逢诗伯共登临。\n辍公一夜楞严讲，慰我十年方广心。\n白雪阳春虽寡和，高山流水有知音。\n石桥天下无双景，好尽平生得处吟。",
        "dynasty": "宋",
        "collection_info": null
    },
    {
        "uuid": "45dcfdbbb933502f184eb2fd0484205b",
        "title": "醉眠亭",
        "author": "张景修",
        "content": "樽前从客笑，梦裏任花飞。\n野鸟唤不醒，家童扶未归。\n有荣还有辱，无是即无非。\n万事藏于酒，先生亦见机。",
        "dynasty": "宋",
        "collection_info": null
    },
    {
        "uuid": "52853aef72876d5d81ed54c8c46b6f19",
        "title": "寄湖南宪请祠叶公",
        "author": "张景修",
        "content": "闻说年来请洞霄，江湖奉使久勤劳。\n有神仙处閒方得，用老成时退更高。\n借宅但知新种竹，寻真想见旧栽桃。\n浮梁居士尘埃甚，鬚髮而今已二毛。",
        "dynasty": "宋",
        "collection_info": null
    },
    {
        "uuid": "68ab8b7aebfbc633f3f1ec5e4ec7a3c8",
        "title": "游九锁山",
        "author": "张景修",
        "content": "九锁山中多隠仙，洞门终古掩云烟。\n茶生东坞偏迎日，松老西巌不记年。\n翠箬久藏千岁药，碧池深纳半山泉。\n苍崖纵使秦驱得，未信能移一柱天。",
        "dynasty": "宋",
        "collection_info": null
    },
    {
        "uuid": "b31d87d2842bc62beb4421a2b98f2f1a",
        "title": "九月望夜与诗僧可久泛西湖",
        "author": "张景修",
        "content": "山风猎猎酿寒威，林下山僧见亦稀。\n怪得题诗无俗语，十年肝鬲湛清辉。",
        "dynasty": "宋",
        "collection_info": null
    },
    {
        "uuid": "dcf106adfbcba9121a88a4052f932a91",
        "title": "湖州觉海弥陀阁",
        "author": "张景修",
        "content": "仙潭觉海唐兴善，像设璝琦古至今。\n殿柱倒书雷部火，市桥横渡木观音。\n窗前竹影摇金翠，风外莲香散水沉。\n况有弥陀新建阁，动人无限往生心。",
        "dynasty": "宋",
        "collection_info": null
    },
    {
        "uuid": "342e65c059bc7fc2404cb98c8890ddf9",
        "title": "更高亭",
        "author": "张景修",
        "content": "稚子山妻伴老翁，重阳寻遍菊花丛。\n明年把酒知何处，却忆高亭是梦中。",
        "dynasty": "宋",
        "collection_info": null
    },
    {
        "uuid": "7d0e095c714eb42035b420d7878540ae",
        "title": "延真秋屏轩",
        "author": "张景修",
        "content": "鸟回山色隠如城，碧落人归依旧青。\n好向中间安一榻，何须更画绕床屏。",
        "dynasty": "宋",
        "collection_info": null
    },
    {
        "uuid": "a39c70a9799f298ab098b32d8d56ad78",
        "title": "句  其一",
        "author": "张景修",
        "content": "别后遥知倚门母，老来偏忆出家儿。",
        "dynasty": "宋",
        "collection_info": null
    },
    {
        "uuid": "b7a4fdaebe94dea3ac5e2b7a3d08296f",
        "title": "句  其二",
        "author": "张景修",
        "content": "洗竹放教风自在，傍溪看得月分明。",
        "dynasty": "宋",
        "collection_info": null
    },
    {
        "uuid": "51bea169012c11b46430a6d3ef0dffd6",
        "title": "句  其三",
        "author": "张景修",
        "content": "白快近来逢素鬓，赤穷今日得朱袍。",
        "dynasty": "宋",
        "collection_info": null
    },
    {
        "uuid": "5fb1aa00d72f1d3576285fd4a74a17c1",
        "title": "句  其四",
        "author": "张景修",
        "content": "何妨包裹如风药，且免淋漓似水鸡。",
        "dynasty": "宋",
        "collection_info": null
    },
    {
        "uuid": "61c1f875b2865007c29523351e815543",
        "title": "句  其五",
        "author": "张景修",
        "content": "修水引来双瀑布，长松留住半天风。",
        "dynasty": "宋",
        "collection_info": null
    },
    {
        "uuid": "6f103de336abc32e8e3a61cbbe2545ed",
        "title": "句  其六",
        "author": "张景修",
        "content": "来恨不逢池水满，屏风围住芰荷香。",
        "dynasty": "宋",
        "collection_info": null
    },
    {
        "uuid": "3237ee6bd062a5db22dff7152b7a3f88",
        "title": "句  其七",
        "author": "张景修",
        "content": "但令陶令长为主，莫遣灵芸错认伊。",
        "dynasty": "宋",
        "collection_info": null
    }
]