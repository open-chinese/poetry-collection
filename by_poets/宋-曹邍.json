[
    {
        "title": "齐天乐 翠箫声断青鸾翼",
        "author": "曹邍",
        "content": "翠箫声断青鸾翼，心期破钗谁表。\n夜烛银屏，春风粉袖，犹记琵琶斜抱。\n瑶池路杳。\n恨巫女回云，月娥沉照。\n谩说蓬莱，玉环花貌梦难到。\n严花亭院乍冷，更蛩吟风碎，鸿飞烟渺。\n绿玉弹棋，红牙按拍，乐事欢情终少。\n刘郎未老。\n要鬓翼堆玄，腕酥凝皓。\n莫忘香荐，绿罗裙带草。",
        "dynasty": "宋",
        "collection_info": null
    },
    {
        "title": "瑞鹤仙 炉烟销篆碧",
        "author": "曹邍",
        "content": "炉烟销篆碧。\n对院落秋千，昼永人寂。\n浓春透花骨。\n正长红小白，晕香涂色。\n铜驼巷陌。\n想游丝、飞絮无力。\n念绣窗、深锁红鸾，虚度禁烟寒食。\n空忆。\n象床沉水，凤枕屏山，殢欢尤惜。\n粉香狼藉。\n海棠下、东风急。\n自秦台箫咽，汉皋佩冷，断雨零云难觅。\n但杏梁、双燕归来，似曾旧识。",
        "dynasty": "宋",
        "collection_info": null
    },
    {
        "title": "兰陵王 杏花坼",
        "author": "曹邍",
        "content": "杏花坼。\n烟柳藏鸦翠陌。\n苏堤上、人正踏青，嫩草茸茸衬罗袜。\n游丝挂晴塔。\n十里酣红艳白。\n秋千外，娇靥笑春，一片笙箫绮霞碧。\n阿香妒倾国。\n把镜日深奁，丝雨愁织。\n崇桃积李无颜色。\n但蝶粉香渍，燕泥芹冷，紫钱芳晕翳宝瑟。\n怅还近寒食。\n岑寂。\n恨无极。\n更酒驿孤烟，棋院长日。\n梨花满地春狼藉。\n望凤阙波渺，燕楼云隔。\n凭阑干晚，吟袖湿，但笑拍。",
        "dynasty": "宋",
        "collection_info": null
    },
    {
        "title": "玲珑四犯 一架幽芳",
        "author": "曹邍",
        "content": "一架幽芳，自过了梅花，独占清绝。\n露叶檀心，香满万条晴雪。\n肌素净冼铅华，似弄玉、乍离瑶阙。\n看翠蛟、白凤飞舞，不管暮烟啼鴂。\n酒中风格天然别。\n记唐宫、赐樽芳冽。\n玉蕤唤得馀春住，犹醉迷飞蝶。\n天气乍雨乍晴，长是伴、牡丹时节。\n夜散琼楼宴，金铺深掩，一庭香月。",
        "dynasty": "宋",
        "collection_info": null
    },
    {
        "title": "惜馀妍・惜余妍 同根异色",
        "author": "曹邍",
        "content": "同根异色，看镂玉雕檀，芳艳如簇。\n秀叶玲珑，嫩条下垂修绿。\n禁华深锁清妍，香满架、风梳露浴。\n轻盈，便似觉、酴醿格调粗俗。\n蜂黄间涂蝶粉，疑旧日二乔，各样妆束。\n费却春工，斗合靓芳浓馥。\n翠华临槛清赏，飞凤斝、休辞醉玉。\n晴昼，镇贮春、瑶台金屋。",
        "dynasty": "宋",
        "collection_info": null
    },
    {
        "title": "宴山亭・燕山亭 香月玲珑",
        "author": "曹邍",
        "content": "香月玲珑，柔风镂刻，嫩绿枝头圆腻。\n绯桃院宇，絮柳池塘，独立万红尘外。\n戏舞千团，讶粉羽、留连春媚。\n非是。\n看滚雪抛琼，镜鸾相倚。\n唐昌仙观风流，有霞洞藏花，绀环玉蕊。\n雕阑占赏，禁苑承恩，难比太平瑶卉。\n遍插金瓶，更移近、宝猊烟翠。\n堪爱。\n只少个、鸳鸯绣带。",
        "dynasty": "宋",
        "collection_info": null
    }
]