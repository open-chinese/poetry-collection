[
    {
        "uuid": "0dde65f787398373a7dc0d20b821fb8c",
        "title": "桂华明・四犯令 缥缈神京开洞府",
        "author": "关注",
        "content": "缥缈神京开洞府。\n遇广寒宫女。\n问我双鬟梁溪舞。\n还记得、当时否。\n碧玉词章教仙侣。\n为按歌宫羽。\n皓月满窗人何处。\n声永断、瑶台路。",
        "dynasty": "宋",
        "collection_info": null
    },
    {
        "uuid": "35c84505a758c89ca6a7b6c680da2900",
        "title": "水调歌头 凤舞龙蟠处",
        "author": "关注",
        "content": "凤舞龙蟠处，玉室与金堂。\n平生想望真境，依约在何方。\n谁信许君丹灶，便与吴君遗剑，只在洞天傍。\n若要安心地，便是远名场。\n几年来，开林麓，建山房。\n安眠饱馆清坐，无事可思量。\n洗尽人间忧患，看尽仙家风月，和气满清扬。\n一笑尘埃外，云水远相忘。",
        "dynasty": "宋",
        "collection_info": null
    },
    {
        "uuid": "d842885ffea801a37eaa28c05139f0cb",
        "title": "剔银灯 小院烟凉雨细",
        "author": "关注",
        "content": "小院烟凉雨细。\n正好恹恹春睡。\n蓦被金枝，连推绣枕，报道皇都书至。\n良人得意。\n集英殿、首攀仙桂。\n斗帐重襟惊起。\n斜倚屏山偷喜。\n宝髻慵梳，香笺折破，果见中、高高名第。\n秦楼十二。\n知他向、谁家沈醉。",
        "dynasty": "宋",
        "collection_info": null
    },
    {
        "uuid": "e544365361f8cfe36004fddcbc95e6c7",
        "title": "记梦",
        "author": "关注",
        "content": "玄衣仙子从双鬟，缓节长歌一解颜。\n满引铜杯效鲸吸，低回红袖作弓弯。\n舞留月殿春风冷，乐奏钧天晓梦还。\n行听新声太平乐，先传五拍到人间。",
        "dynasty": "宋",
        "collection_info": null
    },
    {
        "uuid": "ecfb1ab3fa8f2d11a3523826d9f7d2ba",
        "title": "秋声",
        "author": "关注",
        "content": "梦破松声枕上闻，睡魔夜半战吟魂。\n初疑秋雨连江岸，乍觉寒潮上海门。\n招引好风来古寺，追随月色下前村。\n晚行欲问声来处，鬰鬰苍波漫不分。",
        "dynasty": "宋",
        "collection_info": null
    },
    {
        "uuid": "bd09209c94fb2d0066d073f34c96251f",
        "title": "洞霄与道士夜话",
        "author": "关注",
        "content": "夜阑立语意萧然，似与黄冠有宿缘。\n不用天坛飞皓鹤，知君家世是神仙。",
        "dynasty": "宋",
        "collection_info": null
    },
    {
        "uuid": "cce50ae0c6e84228314e1ad4119d37b4",
        "title": "咏俞仲义屏上王内史",
        "author": "关注",
        "content": "手追心慕漫悠悠，写向丹青入卧游。\n绝胜山阴问陈迹，茂林修竹想风流。",
        "dynasty": "宋",
        "collection_info": null
    },
    {
        "uuid": "ccbe8e29255ee7a65df525e9965c248e",
        "title": "句  其一",
        "author": "关注",
        "content": "钟声互起东西寺，灯火遥分远近村。",
        "dynasty": "宋",
        "collection_info": null
    },
    {
        "uuid": "e70231066911dbd34a702f3aa9e123ee",
        "title": "句  其二",
        "author": "关注",
        "content": "夜长何时旦，苦寒不成寐。",
        "dynasty": "宋",
        "collection_info": null
    }
]