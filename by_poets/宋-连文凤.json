[
    {
        "uuid": "550cd2bc8501f449289ce221e10161e4",
        "title": "秋怀  其一",
        "author": "连文凤",
        "content": "草木一何情，荣悴皆有时。\n飒飒凉风至，一夕失华滋。\n壮士抚萧晨，慷慨令心悲。\n流光日以迈，西风生别离。\n渺渺愁予怀，此怀谁能知。",
        "dynasty": "宋",
        "collection_info": null
    },
    {
        "uuid": "857d14ed0ebb2d223d39dfe7c80fc126",
        "title": "秋怀  其二",
        "author": "连文凤",
        "content": "天高正寥泬，深夜羣动閴。\n秋声从何来，淅沥復萧瑟。\n须臾忽澎湃，愁思若悽恻。\n罢琴试静听，纷纷鸣四壁。\n有如贾少年，流涕重太息。\n时事已凄凉，俛仰一今昔。\n嗟余復何言，抱此长戚戚。",
        "dynasty": "宋",
        "collection_info": null
    },
    {
        "uuid": "eb43752f95cdebc381314f303884f97e",
        "title": "秋怀  其三",
        "author": "连文凤",
        "content": "西北多阴风，日夜吹裳衣。\n草虫动机杼，札札鸣声悲。\n百忧弥中肠，欢乐復何时。\n今日忽已逝，来日未可知。\n且饮以狂药，酩酊从所之。",
        "dynasty": "宋",
        "collection_info": null
    },
    {
        "uuid": "5dc665dc9bb06d275480a772d2801a52",
        "title": "秋怀  其四",
        "author": "连文凤",
        "content": "漫漫秋夜长，夜长不能寐。\n抱琴出中庭，月影落在地。\n一弹復再弹，声澹趣亦至。\n谁家筝笛声，纷纷乱人思。\n音响何急促，忽忽无古意。\n嗟哉钟仪心，千古独憔悴。",
        "dynasty": "宋",
        "collection_info": null
    },
    {
        "uuid": "40f27735fac75b2e4bf519bc3ec4216d",
        "title": "秋怀  其五",
        "author": "连文凤",
        "content": "茫茫秋水波，灼灼芙蓉姿。\n采之不盈匊，及此行乐时。\n阳鸟来南翔，玄鸟将西归。\n羁旅独牵营，泯默生穷思。\n美人不可见，长歌以自怡。",
        "dynasty": "宋",
        "collection_info": null
    },
    {
        "uuid": "ab790ac8fa93c164672dca00a8452ed3",
        "title": "秋怀  其六",
        "author": "连文凤",
        "content": "季鹰真达士，弃宦归东吴。\n禄无盈寸荣，盎无升斗储。\n盘桓吴溪上，所乐只在鱼。\n怀组夸乡里，佩印骄妻孥。\n朝从高鸟翔，莫随舜华枯。\n富贵岂不好，不能少须臾。\n朔风吹尘沙，出门皆畏途。\n抱影廓独倚，新荣非良图。",
        "dynasty": "宋",
        "collection_info": null
    },
    {
        "uuid": "f749b07f3b0195efffa93840efc68394",
        "title": "秋怀  其七",
        "author": "连文凤",
        "content": "阴阴陵上柏，离离陵上草。\n樵儿与牧竖，踯躅陵上道。\n蜕骨出榛莽，后土不爱宝。\n衰蝉弔寂寞，寒蟾照枯槁。\n白云散同漫，西风不敢扫。\n盖棺千年后，既往不能保。\n人生血肉躯，百年终丑老。\n安得紫微书，遗我一火枣。",
        "dynasty": "宋",
        "collection_info": null
    },
    {
        "uuid": "2d11e8be2d602315650880958d0308ab",
        "title": "秋怀  其八",
        "author": "连文凤",
        "content": "娟娟谁家女，轧轧弄机杼。\n买丝织未成，催租立当户。\n下机愁向人，顦顇不敢语。\n泣涕走深山，深山更风雨。",
        "dynasty": "宋",
        "collection_info": null
    },
    {
        "uuid": "13c9a987cc2fa1be92abba42857cc131",
        "title": "秋雨叹",
        "author": "连文凤",
        "content": "秋雨何纷纷，百草冻欲烂。\n曈眬不见日，黤暧犹未旦。\n烟云杂澒洞，霄壤雨漫漶。\n阡陌何由分，泾渭不復判。\n怒触老木摧，响急猛兽散。\n平陆鱼鼈飞，行客鸟鼠窜。\n田禾藜莠兴，斗米衾裯换。\n书生破茅屋，展转长夜半。\n此时苍生忧，谁知几百万。",
        "dynasty": "宋",
        "collection_info": null
    },
    {
        "uuid": "14e27e03592c7e212e4285f7b57b17a9",
        "title": "送张仲实游姑苏",
        "author": "连文凤",
        "content": "君本吴下居，復作吴下游。\n爱此山水佳，役役不得休。\n卓哉太史公，涉猎纵冥搜。\n往躅谁能追，而有苏子由。\n寥寥百载后，渺渺皆予愁。\n江南地益卑，士习日益偷。\n此行数百里，不过三两州。\n欧韩不復作，去去将奚求。\n倘君有所得，归以发我幽。",
        "dynasty": "宋",
        "collection_info": null
    },
    {
        "uuid": "70c29001e74edd8477078320cfdacc15",
        "title": "智果寺拜东坡参寥遗像次韵",
        "author": "连文凤",
        "content": "吾爱参寥子，遗偈寄真迹。\n像貌俨如生，鈎画宛若昔。\n读此一代文，令人百虑释。\n又爱东坡老，仙才逈飘逸。\n吟哦月露章，飞奋风雨笔。\n古寺遗清风，残碑卧白日。\n我来拜祠下，怡然若私觌。\n和之诗与禅，诗禅机籁寂。\n相对两忘言，终朝不获一。\n徘徊走风廊，舂容坐苔石。\n于心适有契，所得不患失。\n禅空诗亦空，观空莫观色。\n寥寥百载下，无此二骚客。\n买酒为招魂，欲招不可得。",
        "dynasty": "宋",
        "collection_info": null
    },
    {
        "uuid": "efc961691aa46ba526f120a80797bee9",
        "title": "送人入北求仕",
        "author": "连文凤",
        "content": "南方有奇士，湖海声猎猎。\n功名志气锐，不惮远跋涉。\n春风一片纸，区区无所挟。\n持此欲取偿，易于拾秋叶。\n何以赠君言，勉哉耘其业。",
        "dynasty": "宋",
        "collection_info": null
    },
    {
        "uuid": "6dae7a53e154a346cbffe9e35b4a3fac",
        "title": "慈乌",
        "author": "连文凤",
        "content": "步出东南林，哑哑闻哀音。\n哀音不堪闻，而有反哺心。\n子母谁无情，尔情抑何深。\n昔人称尔孝，鸟中之曾参。\n人于物最灵，奈何不如禽。",
        "dynasty": "宋",
        "collection_info": null
    },
    {
        "uuid": "af7cb1a7f77df947accfed4d5dc968ac",
        "title": "稻花",
        "author": "连文凤",
        "content": "纷纷儿女花，为人作颜色。\n眼饱聊自慰，饥来不堪食。\n此花不入谱，岂是凡花匹。\n太阳丽天中，正气从午得。\n开此丰穰瑞，脱彼风雨厄。\n始华郁而甘，未粲光已白。\n我行田野间，舒啸意自适。\n田者告我言，乐岁兹可必。\n但期一饱死，百年漫劳役。",
        "dynasty": "宋",
        "collection_info": null
    },
    {
        "uuid": "863b463d9fee6c0162bcd21071de2b7c",
        "title": "鸤鸠",
        "author": "连文凤",
        "content": "时兮呼妇来，时兮驱妇去。\n呼来知天晴，驱去知天雨。\n一去或一来，非为新与故。\n白云变苍狗，人事何错迕。\n不念糟糠时，弃如路傍土。",
        "dynasty": "宋",
        "collection_info": null
    },
    {
        "uuid": "12911e52a110d17cfee9a4d6ec4afffa",
        "title": "吠犬",
        "author": "连文凤",
        "content": "爪牙淬霜戟，眼睛耀铜铃。\n轻獧更健捷，羣兽此最灵。\n吠尧非无知，怪不类桀形。\n一片爱主心，庸作警世铭。\n哀哉乞怜者，摇尾偷余龄。",
        "dynasty": "宋",
        "collection_info": null
    },
    {
        "uuid": "08fe24f0021965e450fbae31f91bec46",
        "title": "蜜蜂",
        "author": "连文凤",
        "content": "羣居崖谷间，不食人间食。\n春风百花场，来往无虚日。\n采花酿为粮，仓廪自充实。\n歘罹割裂殃，操戈穷入室。\n何异误国人，腹剑而口蜜。",
        "dynasty": "宋",
        "collection_info": null
    },
    {
        "uuid": "669b776146a46c02cd0624d885225184",
        "title": "寄庐陵刘国博会孟先辈",
        "author": "连文凤",
        "content": "吁嗟天地何梦中，魈魌日夜嘘寒风。\n万物元气销铄尽，文章千古无时穷。\n先生驱文挟风雨，笔势不停心自语。\n頖池水暖芹正香，物换星移时不鲁。\n昔鲁东门已无人，况今门外车马尘。\n飞尘着天黑如漆，灵光一点争嶙峋。\n新进少年竞浮靡，粧点春妍学桃李。\n贞元朝士已无多，不识伯淳堪愧死。\n江空岁晚雪满天，钱塘风景经几年。\n片言隻字落人世，至今识者犹能传。\n愧乏新诗送盘谷，恨别情多歌不足。\n语言憔悴更可怜，故都写作断肠曲。\n潸然老泪愁天津，铜驼巷陌荆棘深。\n吴云江树黯无色，千里共此凄凉心。\n昌黎博士头已白，籍湜当年门下客。\n俱是干坤无用人，一见新诗重相忆。\n噫嘻斋前烟雨凄，横江老鹤今来归。\n我欲附之翎翅短，此情寄与东风飞。",
        "dynasty": "宋",
        "collection_info": null
    },
    {
        "uuid": "749619fb0902caf37504cf1c05b5db1e",
        "title": "董源山水图为北客赋",
        "author": "连文凤",
        "content": "江南本是山水国，峡影峨云插空碧。\n世人爱画不爱真，一幅生绡悬素壁。\n董生好手毕宏上，意在笔先方落笔。\n云关岫幌扫层青，月浦烟汀写修白。\n纵横琐细分毫釐，变化幽冥绝痕迹。\n沧江碣石忽破碎，片纸散漫留不得。\n当年载入米家船，夜夜虹光八千尺。\n新评信口夸天真，声价祇今万钱直。\n流传知落几人手，神物护持入君室。\n世间尤物能移人，莫看江南望江北。",
        "dynasty": "宋",
        "collection_info": null
    },
    {
        "uuid": "ecaeadceb6788f59fb6cbd0747beb0a1",
        "title": "重游天竺",
        "author": "连文凤",
        "content": "何年飞去竺国峰，下际沧海蟠蛟龙。\n崛奇诡怪献万状，八风播荡吹不融。\n千年老藤无根树，长疑上有仙人住。\n山空月白玄猿啼，咫尺蓬莱隔尘雾。\n瑶草春深不復妍，荆棘花开颜色鲜。\n谁驱蛮风煽劫火，神惊鬼哭愁山川。\n又疑黑衣故宰相，香火未冷今生缘。\n欲挟须弥还北海，未必神通能广大。\n康回冯怒相倾摧，神气未完支节解。\n穿崖凿谷何时宁，混沌死矣灵不灵。",
        "dynasty": "宋",
        "collection_info": null
    },
    {
        "uuid": "0637250518e95a8946e5d9a01b1514ea",
        "title": "题湿洞",
        "author": "连文凤",
        "content": "栖霞岭头起烟雾，栖霞洞前撼风雨。\n洞门深锁碧泉寒，控塞玉壶冰雪贮。\n未容俗客潄齿牙，且乞诗人涤肝腑。\n何当买屋此山居，山中六月不知暑。",
        "dynasty": "宋",
        "collection_info": null
    },
    {
        "uuid": "938f2e8fcba74ae3513ff89f02c776f0",
        "title": "招隠吟",
        "author": "连文凤",
        "content": "碧涧清泉白石寒，神仙一往不可攀，蓬瀛缥缈非人寰。\n天风高兮翔青鸾，欲往从之春花秋叶残。\n归去来兮，畏途而恶滩。\n归去来兮，绿水与青山。\n衣蓑笠箬，烟幌云关。\n揖许由，拉巢父，相与徜徉兮广莫之间。\n黄尘不飞兮白日閒，芝苓森森兮风露漫漫。",
        "dynasty": "宋",
        "collection_info": null
    },
    {
        "uuid": "7069f804ae7ffbfff568f363594749e2",
        "title": "赠画者",
        "author": "连文凤",
        "content": "麒麟阁上十一人，斯人瑞世真麒麟。\n云台功臣二十八，中兴事业争嶙峋。\n或在生前或死后，藉藉声名自不朽。\n不知当时画者谁，似此画者当好手。\n古今何代无人材，翕霍变化俱尘埃。\n岂是画师好手不復遇，岂是世无麟阁与云台。\n虎头燕颔今已矣，婢膝奴颜当愧死。\n江湖人物何渺然，子当为我走访山林隠君子。",
        "dynasty": "宋",
        "collection_info": null
    },
    {
        "uuid": "6586613eb30c4de758ee8a9e8909f154",
        "title": "伍相公庙丁亥被毁",
        "author": "连文凤",
        "content": "芦中人，芦中人，渔父相逢浔水津。\n一言慷慨辞宝剑，江空月白波粼粼。\n被髮佯狂乞吴市，状貌不类流离民。\n博浪铁椎袖入手，留侯切切志在秦。\n踰淮涉泗扫荆阙，死龙鞭笞无完鳞。\n日暮途穷快逆施，愤怒激烈忘君臣。\n堂堂庙食几千禩，一夕化作风中尘。\n吴山落照秋风老，草木黤惨无余春。\n天道茫茫忽今古，世事渺渺如云轮。\n芦中人，芦中人，生为公相死为神。\n何时拔刀斫鲙痛饮松江醇。",
        "dynasty": "宋",
        "collection_info": null
    },
    {
        "uuid": "319c5ffdc8678066139e28947b2a768e",
        "title": "庚子立春",
        "author": "连文凤",
        "content": "又逢庚子岁，老景对韶华。\n檐噪朝朝鹊，灯开夜夜花。\n凄迷连月雨，冷落几人家。\n幸有新春酒，瓶中不用赊。",
        "dynasty": "宋",
        "collection_info": null
    },
    {
        "uuid": "7c4d3f4cda02e0e94118c7204e0b040e",
        "title": "东坡竹",
        "author": "连文凤",
        "content": "眉山墓木拱，墨迹此淋漓。\n风叶活欲动，霜根死不移。\n老仙初画处，元佑太平时。\n直节有如此，何缘入党碑。",
        "dynasty": "宋",
        "collection_info": null
    },
    {
        "uuid": "76989ae9676a0dfcd2ba3a64caa126f5",
        "title": "寄林处士景初",
        "author": "连文凤",
        "content": "诗书岁月久，到老未忘情。\n一自文风变，长忧雅道轻。\n时人空见忌，圣主旧知名。\n更有孤高节，冰霜无此清。",
        "dynasty": "宋",
        "collection_info": null
    },
    {
        "uuid": "f975df6022b9edf80db8138a8d37079f",
        "title": "二月晦日怀林处士",
        "author": "连文凤",
        "content": "相思忽成梦，久不到茶窝。\n飞去羽毛短，别来风雨多。\n杏花一夜发，春事二分过。\n百尺龙潭上，知君意若何。",
        "dynasty": "宋",
        "collection_info": null
    },
    {
        "uuid": "1cf3a804efb65a713a6fa0869a3dd159",
        "title": "种菖蒲",
        "author": "连文凤",
        "content": "此种即昌阳，棱棱九节长。\n薜萝不敢碧，窗户自生香。\n病眼看能醒，閒心觉渐凉。\n余非学仙者，莫问引年方。",
        "dynasty": "宋",
        "collection_info": null
    },
    {
        "uuid": "96c1f867b0dcf388378414138af5c252",
        "title": "夏日池亭小憩",
        "author": "连文凤",
        "content": "眼前无俗物，万竹与千荷。\n来此坐清昼，看风生白波。\n閒心诸事省，静耳一蝉多。\n诗酒足消遣，其如长日何。",
        "dynasty": "宋",
        "collection_info": null
    },
    {
        "uuid": "391724d1a75a524af50c2680eeff525b",
        "title": "葛岭废第",
        "author": "连文凤",
        "content": "此是歌钟第，斯人去不还。\n繁华一梦裏，风雨十年间。\n红叶自成径，绿苔空掩关。\n国亡家亦破，愁杀夕阳山。",
        "dynasty": "宋",
        "collection_info": null
    },
    {
        "uuid": "fbf197ff9d420e7f98f62b4e40db2194",
        "title": "题在家僧自在窝",
        "author": "连文凤",
        "content": "此即家山处，春风住几年。\n昼看红日坐，时抱白云眠。\n半榻清闲地，一龛安乐禅。\n丛林有规矩，何似且随缘。",
        "dynasty": "宋",
        "collection_info": null
    },
    {
        "uuid": "cc228e110a7cdfc0c77fa7062ecc978d",
        "title": "晓起",
        "author": "连文凤",
        "content": "钟声废早眠，倚棹过晴川。\n半夜凉风起，一帆秋影悬。\n僧联闻雁句，仆请买鱼钱。\n每被人相问，谁家书画船。",
        "dynasty": "宋",
        "collection_info": null
    },
    {
        "uuid": "95aeb60f8ff8793004591621273569be",
        "title": "简李元晖",
        "author": "连文凤",
        "content": "移棹方游霅，携琴又到杭。\n溪山随影转，日月共贫忙。\n何处依刘表，无人识子长。\n世情已如此，客路独堪伤。",
        "dynasty": "宋",
        "collection_info": null
    },
    {
        "uuid": "d439123a11e002e305e6a41bb28bc6f4",
        "title": "寿林处士",
        "author": "连文凤",
        "content": "人物推先辈，江湖姓字香。\n今年方八十，此老不寻常。\n道义襟期重，诗书气味长。\n顾余蒲柳质，那得似彭郎。",
        "dynasty": "宋",
        "collection_info": null
    },
    {
        "uuid": "4900f606c88996fbb55edea1ca31fd6d",
        "title": "中秋翫月",
        "author": "连文凤",
        "content": "此夜月如昼，有人同倚楼。\n山河万古色，天地一轮秋。\n尽赏兴不足，醉看身欲浮。\n因思旧年处，风雨未能休。",
        "dynasty": "宋",
        "collection_info": null
    },
    {
        "uuid": "ccacb63d2cdbcae1e18bc5ff225573be",
        "title": "暮秋杂兴  其一",
        "author": "连文凤",
        "content": "门巷多车马，空斋掩半扉。\n天时秋后变，人事日来非。\n岁月销英气，风霜敝客衣。\n谁知光景短，冉冉去如飞。",
        "dynasty": "宋",
        "collection_info": null
    },
    {
        "uuid": "fe4cdb92dcd432364f315e6bb851d836",
        "title": "暮秋杂兴  其二",
        "author": "连文凤",
        "content": "自怜今老大，空忆旧欢娱。\n翻覆看时事，艰危涉世途。\n客身湘浦雁，归梦越乡鲈。\n安得神仙术，行藏寄一壶。",
        "dynasty": "宋",
        "collection_info": null
    },
    {
        "uuid": "99f0e2c1c8868af3beda743ea5d28fe5",
        "title": "暮秋杂兴  其三",
        "author": "连文凤",
        "content": "栖栖犹未定，去去復何求。\n纵有刘伶酒，难消杜甫愁。\n黑云天易晚，红叶树多秋。\n哀怨不堪听，笛声何处楼。",
        "dynasty": "宋",
        "collection_info": null
    },
    {
        "uuid": "0911e2a72b9f75367ab17e15b123f526",
        "title": "暮秋杂兴  其四",
        "author": "连文凤",
        "content": "西风离别泪，点点落清笳。\n曲变犹庄舄，琴亡自瓠巴。\n余生空岁月，倦迹久尘沙。\n顾影知何似，苍苍白露葭。",
        "dynasty": "宋",
        "collection_info": null
    },
    {
        "uuid": "0aceec01a4b8205b81ed415c981f1bfb",
        "title": "暮秋杂兴  其五",
        "author": "连文凤",
        "content": "且说西湖事，未言东海枯。\n悲风荒野大，落照废城孤。\n有句填诗债，无钱觅酒垆。\n不堪重举目，景物入秋殊。",
        "dynasty": "宋",
        "collection_info": null
    },
    {
        "uuid": "4c007ec3d1c18438c282f7297de3e148",
        "title": "暮秋杂兴  其六",
        "author": "连文凤",
        "content": "似隠还非隠，未能忘世情。\n山河亡国恨，风雨客楼声。\n穷有天堪问，贫无地可耕。\n桃源窅何处，目断故秦城。",
        "dynasty": "宋",
        "collection_info": null
    },
    {
        "uuid": "466d1ff86dc967031a9aeb04aae83411",
        "title": "暮秋杂兴  其七",
        "author": "连文凤",
        "content": "老计笑空疏，清风一草庐。\n閒门心迹在，仕籍姓名除。\n曲唱贞元后，吟归丙子初。\n不言封禅事，谁识病相如。",
        "dynasty": "宋",
        "collection_info": null
    },
    {
        "uuid": "3e24f7ed680b94dcd55f796b4ed6624a",
        "title": "钓丝风",
        "author": "连文凤",
        "content": "短髮冷飕飕，倚船初下鈎。\n閒来片水外，轻弄一痕秋。\n浅拂苹花落，低随柳影浮。\n烟波清梦远，吹不到王侯。",
        "dynasty": "宋",
        "collection_info": null
    },
    {
        "uuid": "1157d6a1bae56e9d98c92005ef54c6b2",
        "title": "晚步",
        "author": "连文凤",
        "content": "不知风露寒，深坐翠微间。\n对酒秋花尽，看云暝鹤还。\n钟声黄叶寺，樵唱夕阳山。\n安得吟身健，长随白日閒。",
        "dynasty": "宋",
        "collection_info": null
    },
    {
        "uuid": "5dc1071be24a70ee249d68ee36002fc3",
        "title": "菊",
        "author": "连文凤",
        "content": "不用移春槛，西风满客车。\n行行无长物，粲粲只黄花。\n晚色装秋重，寒香引雾斜。\n辇来尊俎处，有酒不须赊。",
        "dynasty": "宋",
        "collection_info": null
    },
    {
        "uuid": "3c1a9737bed1d6e351eca2daa6ab487b",
        "title": "题友人湘行稿",
        "author": "连文凤",
        "content": "诗史久不作，此游清兴长。\n看山到湘水，随雁过衡阳。\n醉裏关河在，吟余草木香。\n九歌流落处，想为一沾裳。",
        "dynasty": "宋",
        "collection_info": null
    },
    {
        "uuid": "ac7c8a75807a5ce2317e55287dba8d63",
        "title": "悼鹤为杨彦礼赋",
        "author": "连文凤",
        "content": "忽随尘土化，不復此翩跹。\n遗迹今犹在，主人时自怜。\n晚风琴操外，残月石床边。\n几夜梦中见，梦中疑是仙。",
        "dynasty": "宋",
        "collection_info": null
    },
    {
        "uuid": "58354b7599a218ba825cddf18a162d2f",
        "title": "废冢",
        "author": "连文凤",
        "content": "零落谁家冢，乌鸢出土飞。\n黄金知有属，白骨竟无归。\n野鸟啼阴树，行人弔夕晖。\n盖棺犹未定，何况此生微。",
        "dynasty": "宋",
        "collection_info": null
    },
    {
        "uuid": "a2c7e36d5e29692bf4fc8d5217882f93",
        "title": "中秋偶病",
        "author": "连文凤",
        "content": "中秋不见月，扶病倚阑干。\n故国愁心远，西风瘦骨寒。\n纵无今夕醉，容有别时看。\n且作南飞鹊，一枝聊自安。",
        "dynasty": "宋",
        "collection_info": null
    },
    {
        "uuid": "73b8ea083457cbff4d47fbad335187ec",
        "title": "病后",
        "author": "连文凤",
        "content": "一病忽半载，囊无挑药资。\n生逢千劫后，死较十年迟。\n老色从侵面，閒愁併上眉。\n惟余清思在，瘦尽尚能诗。",
        "dynasty": "宋",
        "collection_info": null
    },
    {
        "uuid": "78cdae9c8a101cce9865328da51f986f",
        "title": "八月病中",
        "author": "连文凤",
        "content": "此病从何得，蹉跎过六年。\n家贫无长物，药债似随肩。\n衰飒形如鬼，清臞骨不仙。\n死生俱一梦，吾自乐吾天。",
        "dynasty": "宋",
        "collection_info": null
    },
    {
        "uuid": "5e9eaa715a35ed99197493dd07506921",
        "title": "送吴言可之鄞",
        "author": "连文凤",
        "content": "四明多胜迹，不惮此行难。\n客棹霜天晚，征衫道路寒。\n湖灵通夕见，海日带潮看。\n莫远乘槎去，风涛卒未安。",
        "dynasty": "宋",
        "collection_info": null
    },
    {
        "uuid": "41f2c0aa8b9096e6f1054f8b7348b4ff",
        "title": "冬日晨兴",
        "author": "连文凤",
        "content": "开楼看雪坐，半榻着吟僧。\n顽甚不知冷，唾来还欲冰。\n空庭眠病鹤，冻壁立僵蝇。\n邻巷有贫者，晓炊犹未能。",
        "dynasty": "宋",
        "collection_info": null
    },
    {
        "uuid": "4c87073da0f6344660142d165bf77777",
        "title": "题陆介夫隠居图",
        "author": "连文凤",
        "content": "竹篱茅舍处，此是陆家村。\n惟有鹤看屋，更无人到门。\n古琴长挂壁，春酒自盈樽。\n似隠还非隠，幽居亦寓言。",
        "dynasty": "宋",
        "collection_info": null
    },
    {
        "uuid": "c3a907a653f8eaa23b3c82815e9e39f4",
        "title": "送杜子问归明州",
        "author": "连文凤",
        "content": "未酬行道志，抱道復东归。\n老入江湖鬓，寒深雨雪衣。\n客程烟树晚，乡梦海鱼肥。\n所恨交情浅，临岐别语稀。",
        "dynasty": "宋",
        "collection_info": null
    },
    {
        "uuid": "e8eaa40b6123fb9684ed589e2485f1d2",
        "title": "对月怀故人",
        "author": "连文凤",
        "content": "相思不成寐，风露夜漫漫。\n明月此时好，故人何处看。\n客愁杯酒尽，秋影一灯残。\n空羡楼前雁，欲飞无羽翰。",
        "dynasty": "宋",
        "collection_info": null
    },
    {
        "uuid": "97d1a1342d2dab3f80767e04c276a0be",
        "title": "默默诗",
        "author": "连文凤",
        "content": "默默守吾玄，此心谁共言。\n青天开有眼，白日走无根。\n岁月貂裘敝，生涯铁砚存。\n古人如可作，买酒为招魂。",
        "dynasty": "宋",
        "collection_info": null
    },
    {
        "uuid": "8172e387c6ba5e90921cce6438feb2ac",
        "title": "山居",
        "author": "连文凤",
        "content": "无名亦无利，非隠又非仙。\n逐兽机心息，闻禽野性便。\n俗淳犹近古，人老不知年。\n此是山居乐，山中别一天。",
        "dynasty": "宋",
        "collection_info": null
    },
    {
        "uuid": "b46f020ef4c532ba40aa3f6ad38aa0ed",
        "title": "三省斋为洪中行赋",
        "author": "连文凤",
        "content": "机巧日相寻，谁能自警深。\n惟君学夫子，此意即曾参。\n钟破平生梦，灯明半夜心。\n遥知读书处，松桂已成林。",
        "dynasty": "宋",
        "collection_info": null
    },
    {
        "uuid": "802524f080694a083e4d6d983846b9f4",
        "title": "自在庐为倪逊翁赋",
        "author": "连文凤",
        "content": "翁也家何在，悠然天地间。\n往来明月牖，坐卧白云关。\n晚岁有余乐，谁人似此閒。\n只为清景恼，吟得鬓毛斑。",
        "dynasty": "宋",
        "collection_info": null
    },
    {
        "uuid": "fb25c03a14bc457173ab2c9b559c7bc4",
        "title": "送周伯旸之余姚",
        "author": "连文凤",
        "content": "佳友难为别，何时重盍簪。\n客衣黄叶满，书屋白云深。\n落月生离梦，寒蛩助越吟。\n抱琴从此去，虞氏有遗音。",
        "dynasty": "宋",
        "collection_info": null
    },
    {
        "uuid": "7832cbacb5f0cd662f822e9b10cd2af5",
        "title": "破衣和尚",
        "author": "连文凤",
        "content": "平生只布衲，浑似晚秋莲。\n当日住何寺，随身着几年。\n懒将黄叶补，閒共白云眠。\n结屋吴山下，修行了宿缘。",
        "dynasty": "宋",
        "collection_info": null
    },
    {
        "uuid": "c13bc038a430f7644dc9113f913ca470",
        "title": "闻復先上人下世",
        "author": "连文凤",
        "content": "满腹贮韩文，僧中少似君。\n行高临死见，名重在生闻。\n霜变北峰树，猿啼下竺云。\n未知埋骨处，消得片香焚。",
        "dynasty": "宋",
        "collection_info": null
    },
    {
        "uuid": "51d2706cae2e1428840afa079951e351",
        "title": "题林进士玉芝西磵小隠",
        "author": "连文凤",
        "content": "小山寻杖屦，璧水叹荆榛。\n结屋依泉石，弹冠谢俗尘。\n伤心天宝事，散髮义熙民。\n芝岭甘幽旷，桃源慕隠沦。\n田园谋老计，花竹结芳邻。\n孔孟惟忧道，夷齐不患贫。\n无官劳远梦，有地着閒身。\n来往唐冠带，留题汉缙绅。\n知君易尚在，吾亦守吾真。",
        "dynasty": "宋",
        "collection_info": null
    },
    {
        "uuid": "c06031246aae1c46ca8daa3b568b965e",
        "title": "湖上行春",
        "author": "连文凤",
        "content": "踏破六桥杨柳烟，乡心迢递怯啼鹃。\n好花岁岁仍相似，白髮星星不再玄。\n囊裏有金堪一醉，瓢中无药可千年。\n游人不管兴亡事，但把笙歌闹彩船。",
        "dynasty": "宋",
        "collection_info": null
    },
    {
        "uuid": "c30b56a37477de55657ac17e43c47691",
        "title": "送沈伯儁回霅",
        "author": "连文凤",
        "content": "江空岁晚朔风寒，诗卷相随晓出关。\n不为寻梅劳杖履，偶因问菊到家山。\n溪桥买酒经过熟，邻舍分茶笑语閒。\n若见碧澜赵公子，为言衰鬓与愁颜。",
        "dynasty": "宋",
        "collection_info": null
    },
    {
        "uuid": "5737f1f6238aa6467cf761d8f87c1eaf",
        "title": "己卯中秋雨",
        "author": "连文凤",
        "content": "南楼一梦已凄凉，好景难逢重感伤。\n天上此时如白昼，人间何处有清光。\n山河旧影云俱黑，灯火新愁夜正长。\n毕竟老蟾终古在，西风客鬓易苍苍。",
        "dynasty": "宋",
        "collection_info": null
    },
    {
        "uuid": "2502f8d13da6665c6c9dcfbdbcd11820",
        "title": "寄常州簿郑宗仁",
        "author": "连文凤",
        "content": "玉立蓬莱问浅深，仙裾不受海尘侵。\n千年爱护神龙骨，万里凄凉老鹤心。\n夜月照愁低草色，秋风吹泪哭松阴。\n钱塘流水情何限，谁采苹花学越吟。",
        "dynasty": "宋",
        "collection_info": null
    },
    {
        "uuid": "7831b809b3c4e084c1e64793a9f78574",
        "title": "寄仲宝上人",
        "author": "连文凤",
        "content": "一笑箫韶曲未终，清风杖锡欲何从。\n不随轻絮飘流水，且作閒云过别峰。\n昭庆寺前鸦遶树，余杭山下鹤归松。\n人来今雨闻消息，见说维摩带病容。",
        "dynasty": "宋",
        "collection_info": null
    },
    {
        "uuid": "48fcd966d8ff13c9c50f39194424a796",
        "title": "送刘悦心教授任浏阳",
        "author": "连文凤",
        "content": "一穗藜烟待校书，携书且此作师儒。\n扶持学法防时弊，教养人材应世需。\n兰芷汀洲身外楚，菰莼乡国梦中吴。\n片帆好趁秋风便，吟过洞庭青草湖。",
        "dynasty": "宋",
        "collection_info": null
    },
    {
        "uuid": "660308afebde08332d8eada347b869af",
        "title": "寿陈右司",
        "author": "连文凤",
        "content": "白髮苍颜半醉醒，衣冠洛社旧耆英。\n谁能似此存高节，天欲留公相太平。\n閒裏看山心共远，老来读易眼增明。\n年年四月初三夜，帘外一痕新月生。",
        "dynasty": "宋",
        "collection_info": null
    },
    {
        "uuid": "f083efcc9b103af4e10f75e48ab28913",
        "title": "冬日早行",
        "author": "连文凤",
        "content": "客裏閒关去路赊，轻衫短帽朔风斜。\n青霜委地疑行雪，红叶成林当落花。\n渡口马嘶惊睡犬，田头鹿过散饥鸦。\n闭门无事日高起，谁似山中隠士家。",
        "dynasty": "宋",
        "collection_info": null
    },
    {
        "uuid": "6b73e41c66138a7b7cabc2456a55093a",
        "title": "感春",
        "author": "连文凤",
        "content": "赏心未足事多违，啼鸟声声怨夕晖。\n客梦一番芳草歇，人生几度落花飞。\n病难为别乡情远，老不禁愁酒力微。\n犹记当年歌舞地，醉游秉烛夜深归。",
        "dynasty": "宋",
        "collection_info": null
    },
    {
        "uuid": "6a34c0961f38ce1af6ed198a8e664a85",
        "title": "六和塔访陈右司",
        "author": "连文凤",
        "content": "空山木落欲何归，渺渺黄尘污客衣。\n自嘆冯唐今已老，世无刘表孰堪依。\n炉中丹火工夫浅，篱下文章气燄微。\n幸识贞元旧朝士，钱塘江上语残晖。",
        "dynasty": "宋",
        "collection_info": null
    },
    {
        "uuid": "eec24898e6294a6bac373767a204b547",
        "title": "有感",
        "author": "连文凤",
        "content": "年来懒作少年狂，一枕功名属梦乡。\n举世相夸唐字学，几人曾识汉文章。\n自怜晚岁桑榆景，敢入春风桃李场。\n到此相逢莫相笑，谁知臧谷两亡羊。",
        "dynasty": "宋",
        "collection_info": null
    },
    {
        "uuid": "47f44fddc3a9fac88a03e63c42cc0507",
        "title": "题隠者园",
        "author": "连文凤",
        "content": "三径归来但闭门，门前车马自纷纷。\n半生活计寻清事，一片闲心寄白云。\n暇日池台行处乐，春风禽鸟静中闻。\n客楼相对西邻住，好景天教向我分。",
        "dynasty": "宋",
        "collection_info": null
    },
    {
        "uuid": "34341d1ff5b3ea37f64b784f57de4489",
        "title": "湖饮得天字",
        "author": "连文凤",
        "content": "老来更上百花船，頼有湖光慰眼前。\n兵后山川仍恋土，壶中日月不行天。\n閒身适意随鸥鹭，乐事何心问管弦。\n尽醉无愁归路晚，客楼只在废城边。",
        "dynasty": "宋",
        "collection_info": null
    },
    {
        "uuid": "5c6d4bb6a4c424632a7b6badbf7411ae",
        "title": "试笔",
        "author": "连文凤",
        "content": "谁遣毛州刺史来，閒窗终日共徘徊。\n龙窥石涧新临砚，鹤舞松烟乍试煤。\n茅舍寒深题未遍，玉堂月冷梦空回。\n笑予得尔浑无用，惆怅临风写八哀。",
        "dynasty": "宋",
        "collection_info": null
    },
    {
        "uuid": "8eee328430f2d713c99b538757057714",
        "title": "赵司门成之新居",
        "author": "连文凤",
        "content": "何必山巅共水涯，闲心幽远此相宜。\n喧无车马红尘少，乐有琴书白日迟。\n晴槛倚风初柳处，夜灯听雨正蛙时。\n客来试问功名事，已付功名与酒巵。",
        "dynasty": "宋",
        "collection_info": null
    },
    {
        "uuid": "2cfeb4d9bd1bbf67df669900efc286d2",
        "title": "送友人归越",
        "author": "连文凤",
        "content": "妻子相携失所居，山川迢递更崎岖。\n征鸿去去秋风急，惊鹊栖栖夜月孤。\n頼有绨袍怜范叔，免教岐路泣杨朱。\n归来每忆溪船上，买得鲜鱼酒旋沽。",
        "dynasty": "宋",
        "collection_info": null
    },
    {
        "uuid": "d74119f23129d46a001c2438a81057ef",
        "title": "秋怀酬仇仁近见寄",
        "author": "连文凤",
        "content": "西风一夕送残蝉，老景情怀更惘然。\n芦荻病中秋瑟瑟，家山梦裏路绵绵。\n空城点滴寒莎雨，故国凄迷断础烟。\n待得鹤归华表上，可堪人世又千年。",
        "dynasty": "宋",
        "collection_info": null
    },
    {
        "uuid": "89cc48d8d091298e38c139763f1e4e86",
        "title": "寄上虞周伯起县尉",
        "author": "连文凤",
        "content": "忆昔论文向酒边，忽来二十二三年。\n别离老泪深春水，今古闲愁积暮烟。\n吟作南音怀越土，望穷东浦隔秦天。\n梦魂不识曹娥渡，一纸相思寄客船。",
        "dynasty": "宋",
        "collection_info": null
    },
    {
        "uuid": "02c907f34abc61231802362bf12ff10c",
        "title": "顽独",
        "author": "连文凤",
        "content": "顽独斋前翠色交，翛然一榻掩衡茅。\n禅心久作高僧悟，方术宁从道士教。\n晓日短墙花弄影，晚风斜槛鹤归巢。\n老怀自喜诗尤健，几度穷吟忆孟郊。",
        "dynasty": "宋",
        "collection_info": null
    },
    {
        "uuid": "649f1062c5b2d20a6f137254879d11ae",
        "title": "寄桐庐李华甫",
        "author": "连文凤",
        "content": "客裏光阴嘆白驹，青山何处故人疏。\n花开花落难逢笑，潮去潮来莫寄书。\n北海酒深时自醉，西湖水浅晚堪渔。\n新诗忽见因相忆，何日携琴话起居。",
        "dynasty": "宋",
        "collection_info": null
    },
    {
        "uuid": "9651a39e403914ce07a0a5250c96856a",
        "title": "谢人惠梅花",
        "author": "连文凤",
        "content": "惟有梅花不厌贫，花前笑语伴閒身。\n老枝犹带深山雪，生意能回破屋春。\n影待月来明户牖，香随风散恼比邻。\n寄余何限江南意，几度相看忆故人。",
        "dynasty": "宋",
        "collection_info": null
    },
    {
        "uuid": "07bc784b034c87950e23043d9b00edda",
        "title": "自笑",
        "author": "连文凤",
        "content": "自笑儒冠不称时，几回堪笑復堪悲。\n閒门事少知贫好，逆境愁多恨死迟。\n勋阁麒麟无梦想，故山猿鹤有心期。\n纷纷尘俗都如许，吟得诗成欲寄谁。",
        "dynasty": "宋",
        "collection_info": null
    },
    {
        "uuid": "a363ba35d139a8f78eb92e7e7e042dcc",
        "title": "纨扇",
        "author": "连文凤",
        "content": "露冷飘零半幅纨，伤心不见女乘鸾。\n歌残春院桃花暖，愁杀秋庭木叶寒。\n满地飞尘何处避，旧时明月向谁看。\n应思曾在君怀裏，一点恩情欲忘难。",
        "dynasty": "宋",
        "collection_info": null
    },
    {
        "uuid": "20df2092daf73b2c6a7befdf398a62cf",
        "title": "呈赵侍郎",
        "author": "连文凤",
        "content": "飘缈蓬壶隔俗尘，尘中日月易因循。\n白驹皎皎犹空谷，秋水娟娟自美人。\n何限溪山分晓梦，无情天地着閒身。\n抱琴来问吟边信，见说池塘草正春。",
        "dynasty": "宋",
        "collection_info": null
    },
    {
        "uuid": "a4038830b6cb3a15ad60a6c095415c74",
        "title": "笼中鸟",
        "author": "连文凤",
        "content": "未是扶摇得意时，笼中日月且相依。\n一身天地宜閒过，四面风尘莫远飞。\n老树无枝空怅望，春山何处不知归。\n冯君爱取新毛羽，休向花前怨落晖。",
        "dynasty": "宋",
        "collection_info": null
    },
    {
        "uuid": "778ed2f73323afa7379729c1ed189656",
        "title": "送张集父分教越之上虞",
        "author": "连文凤",
        "content": "此去横经涉远途，三江烟雨晚潮初。\n颛孙岂是贪求禄，郑老从来爱读书。\n驻马晓吟曹庙桧，倚船时看舜乡鱼。\n顾予挟册曾游此，故旧相逢为起居。",
        "dynasty": "宋",
        "collection_info": null
    },
    {
        "uuid": "82b52e71286bb8cb3f982e244d62b71e",
        "title": "挽周明府公谨",
        "author": "连文凤",
        "content": "彭泽归来厌宦情，弁阳山下买山耕。\n春风秋月供吟啸，月夕风朝寄死生。\n铭墓古人堪彷佛，着书心事更分明。\n但能似此存清节，野史须还记姓名。",
        "dynasty": "宋",
        "collection_info": null
    },
    {
        "uuid": "9a6b5c434f59baa5b90027160f1fc025",
        "title": "丙戌送李元晖归",
        "author": "连文凤",
        "content": "剑影悠悠出故都，酒边临别重踌躇。\n吴江霜早愁闻雁，楚泽天宽老钓鱼。\n瑶草春风香未歇，美人秋水意何如。\n西湖莫忘閒鸥鹭，彊健不妨频寄书。",
        "dynasty": "宋",
        "collection_info": null
    },
    {
        "uuid": "92ef4449f5a011ca01dbab2c46fb54d1",
        "title": "送陈仲甫挟书游甫里",
        "author": "连文凤",
        "content": "西风客影鬓毛苍，此去携琴又一方。\n欲向书中消日月，何妨篱下寄文章。\n于今蜀道无平地，到处并州即故乡。\n茶竈笔床犹在否，烦君移棹问沧浪。",
        "dynasty": "宋",
        "collection_info": null
    },
    {
        "uuid": "f0d43f53ce6464c94008923f1356fa1c",
        "title": "黄资深入道",
        "author": "连文凤",
        "content": "霞衣飞舞越山青，回笑时人醉未醒。\n春枕卧看琪树月，夜香学拜石坛星。\n泥成丹竈烧仙药，移近明窗读道经。\n可惜蓬莱归不早，海风正急海波腥。",
        "dynasty": "宋",
        "collection_info": null
    },
    {
        "uuid": "f114db00239bb66023d332620c62c30c",
        "title": "送王道士入燕",
        "author": "连文凤",
        "content": "何处春山采药还，此行万里道途难。\n西风尘起衣装重，北斗星低剑气寒。\n学跨青牛朝玉阙，语留白鹤守金丹。\n洞门无钥须归早，莫待桃花落石坛。",
        "dynasty": "宋",
        "collection_info": null
    },
    {
        "uuid": "e877476a25930585f46634b293a8e928",
        "title": "送友人建康入道",
        "author": "连文凤",
        "content": "郁郁文章不称时，岂堪寂寞寄人篱。\n早知乱后为儒误，始恨年来入道迟。\n春晚茅山犹有朮，秋深商岭已无芝。\n何当乘此清风去，共看山家未了棋。",
        "dynasty": "宋",
        "collection_info": null
    },
    {
        "uuid": "502d9f9dd5190082324e75245b4126fa",
        "title": "钓台",
        "author": "连文凤",
        "content": "诸将驱驰尺寸功，先生来此坐清风。\n汉家天地閒身外，严濑烟波落照中。\n片石粼粼年岁晚，一丝袅袅利名空。\n笑余亦是垂纶客，欲借台前繫短篷。",
        "dynasty": "宋",
        "collection_info": null
    },
    {
        "uuid": "6f3f814b0b758ae1199870787f6aa12c",
        "title": "雪",
        "author": "连文凤",
        "content": "几片飘从客鬓来，光摇老眼白皑皑。\n不因枯树今朝见，只道寒梅昨夜开。\n是处园林迎腊到，一时天地唤春回。\n凭谁寄语问滕六，乞与人间此种栽。",
        "dynasty": "宋",
        "collection_info": null
    },
    {
        "uuid": "52b4b8cc66d14fbfd56a5003878240ff",
        "title": "春日田园杂兴",
        "author": "连文凤",
        "content": "老我无心出市朝，东风林壑自逍遥。\n一犁好雨秧初种，几道寒泉药旋浇。\n放犊晓登云外垄，听鶑时立柳边桥。\n池塘见说生新草，已许吟魂入梦招。",
        "dynasty": "宋",
        "collection_info": null
    },
    {
        "uuid": "580e224c88aad6cb5f913d682eb37721",
        "title": "己丑元宵",
        "author": "连文凤",
        "content": "不因灯火有元宵，彊把时光慰寂寥。\n十四年来无此兴，三更踏月过河桥。",
        "dynasty": "宋",
        "collection_info": null
    },
    {
        "uuid": "91c8c82dbf980c9835871ab487ba09ad",
        "title": "王昭君",
        "author": "连文凤",
        "content": "使者相随出汉宫，辞君上马去匆匆。\n只因自恃好颜色，不把金钱买画工。",
        "dynasty": "宋",
        "collection_info": null
    },
    {
        "uuid": "981ac52f288de23fca4d5ecb6ed1df5a",
        "title": "书斋夜坐",
        "author": "连文凤",
        "content": "读罢残书听雁声，西风一榻一青灯。\n老来清思浑如许，自笑前生莫是僧。",
        "dynasty": "宋",
        "collection_info": null
    },
    {
        "uuid": "e77aad248d2f28cea0de2624b48b3dab",
        "title": "中秋夜坐",
        "author": "连文凤",
        "content": "寂寞无如此夜坐，西窗剪烛读离骚。\n可怜尘世多风雨，天柱峰头月正高。",
        "dynasty": "宋",
        "collection_info": null
    },
    {
        "uuid": "a056288dd1b1fa679bcc2431ea3296ac",
        "title": "赠卖花湖妓",
        "author": "连文凤",
        "content": "客来不惜买花钱，客醉青楼月在天。\n欲尽樽前歌舞意，湖头已有早开船。",
        "dynasty": "宋",
        "collection_info": null
    },
    {
        "uuid": "12499340ec2724bdeb3982157eed170a",
        "title": "虞美人",
        "author": "连文凤",
        "content": "帐中对饮復高歌，饮罢歌残泪雨多。\n自是天将亡楚国，不因红粉失山河。",
        "dynasty": "宋",
        "collection_info": null
    },
    {
        "uuid": "7f83926df08c8cbe1a01669dd8285264",
        "title": "月夜独坐",
        "author": "连文凤",
        "content": "坐久不闻人语喧，风枝吹动宿禽翻。\n几家负却三更月，未到钟声已闭门。",
        "dynasty": "宋",
        "collection_info": null
    },
    {
        "uuid": "965e97b13a320edd2336f262ed507cba",
        "title": "送韩仲文归京口  其一",
        "author": "连文凤",
        "content": "有客京口号竹坡，苍然碧玉横清波。\n凄凉駞陌走风雨，游尘飞扑征衫多。",
        "dynasty": "宋",
        "collection_info": null
    },
    {
        "uuid": "99a0d827d9559b7b9c001a2f3dee5014",
        "title": "送韩仲文归京口  其二",
        "author": "连文凤",
        "content": "一点吴山看未了，乡梦悠悠大江表。\n夕阳何处认归颿，野树苍烟隔飞鸟。",
        "dynasty": "宋",
        "collection_info": null
    },
    {
        "uuid": "5891d625db7f44e2f542ff7eabdff66d",
        "title": "送高继伯分教湖之德清",
        "author": "连文凤",
        "content": "此时不忍抱遗材，欲把文章扇冷灰。\n见说读书堂尚在，瓣香寄与谒东莱。",
        "dynasty": "宋",
        "collection_info": null
    },
    {
        "uuid": "97e2eab407e03b8b2b1d8b9a6968581b",
        "title": "小雪次北客韵",
        "author": "连文凤",
        "content": "丰年佳瑞此先知，莫恨无多莫恨迟。\n若使纷纷犹未已，梅花冻杀又多时。",
        "dynasty": "宋",
        "collection_info": null
    },
    {
        "uuid": "dfd780d743355260cb7dbf0906386ad3",
        "title": "赋椰子吸月杯",
        "author": "连文凤",
        "content": "殻似悬匏护玉房，谁人剖玉注天浆。\n有时吞却杯中兔，带得长生药气香。",
        "dynasty": "宋",
        "collection_info": null
    },
    {
        "uuid": "6916b7071acbaaca0c4a57caceaf560f",
        "title": "费壶天人一理堂",
        "author": "连文凤",
        "content": "高高下下两无穷，尽在壶天一色中。\n俯仰不堪供一笑，何当相与问洪蒙。",
        "dynasty": "宋",
        "collection_info": null
    },
    {
        "uuid": "aace1efc110077a537791e63af86e14d",
        "title": "赋黑兔",
        "author": "连文凤",
        "content": "昔日蟾宫捣药时，桂花树下影依依。\n一朝误落人间世，却被缁尘染素衣。",
        "dynasty": "宋",
        "collection_info": null
    },
    {
        "uuid": "668ab3af581fdefe98ce1744f202e619",
        "title": "送友人归越  其一",
        "author": "连文凤",
        "content": "把手西风晚菊天，梦魂唤醒十年前。\n未能扪蝨谈时事，且与持螯上酒船。",
        "dynasty": "宋",
        "collection_info": null
    },
    {
        "uuid": "151e619e74830766a67046cc39ed62b2",
        "title": "送友人归越  其二",
        "author": "连文凤",
        "content": "吴越青山犹好在，古今明月不长圆。\n可堪老大重离别，一片愁心落照边。",
        "dynasty": "宋",
        "collection_info": null
    },
    {
        "uuid": "a887a9e923a804b78f705213dc6c8826",
        "title": "端午",
        "author": "连文凤",
        "content": "相传楚俗试兰汤，一枕南熏日正长。\n门掩绿阴无箇事，起来烧过午时香。",
        "dynasty": "宋",
        "collection_info": null
    },
    {
        "uuid": "ff1694071adcca6ead98018d31cc3689",
        "title": "壬午观火地",
        "author": "连文凤",
        "content": "烧尽长安市上花，何时重见此繁华。\n独怜几处堂前燕，失却新巢过别家。",
        "dynasty": "宋",
        "collection_info": null
    },
    {
        "uuid": "730d97494a422ef6168059045f128bca",
        "title": "题干洞",
        "author": "连文凤",
        "content": "何人凿破云烟壑，百丈云烟生节角。\n解衣盘礴坐山风，一片松花半空落。",
        "dynasty": "宋",
        "collection_info": null
    },
    {
        "uuid": "e876a0ffd5cb8491e7401a8a9899e9ae",
        "title": "纪梦",
        "author": "连文凤",
        "content": "熏风一榻卧南窗，无事萦心暑亦凉。\n半夜忽生乡土梦，屋前屋后荔枝香。",
        "dynasty": "宋",
        "collection_info": null
    },
    {
        "uuid": "4d5512e857575303b16e4ee072d41a44",
        "title": "读史",
        "author": "连文凤",
        "content": "满道纍纍尽赭衣，含冤相语泣相随。\n不因今日身亲见，只说先秦事可疑。",
        "dynasty": "宋",
        "collection_info": null
    },
    {
        "uuid": "dbe12953c55ea796ccb4fb94296f26eb",
        "title": "题臙脂骢图",
        "author": "连文凤",
        "content": "世上纷纷驽与骀，分明此种是龙媒。\n雪毛尚带臙脂湿，想是扶桑作浴回。",
        "dynasty": "宋",
        "collection_info": null
    },
    {
        "uuid": "a3e5bcfc50619b1959d06021c7b7f57e",
        "title": "参寥泉",
        "author": "连文凤",
        "content": "习习竹风吹古井，点点苔花生断绠。\n寒泉不浸诗人脾，谩乞山僧泼春茗。",
        "dynasty": "宋",
        "collection_info": null
    },
    {
        "uuid": "6c1dd0c59143903214c3fe8144d77fb3",
        "title": "枕易",
        "author": "连文凤",
        "content": "身世相忘象外天，清风一枕几千年。\n有时默默焚香坐，閒看白云心自玄。",
        "dynasty": "宋",
        "collection_info": null
    },
    {
        "uuid": "e80e73a4bfb298512bbe77eda7bddb0f",
        "title": "忆赵右之",
        "author": "连文凤",
        "content": "羞见梅花照客身，梅花长好客长贫。\n江天摇落年华晚，何处青山有故人。",
        "dynasty": "宋",
        "collection_info": null
    },
    {
        "uuid": "63d6c5a9d7d101073f0f4c5f5e325ec8",
        "title": "流杯亭",
        "author": "连文凤",
        "content": "流杯亭下水无声，满地牛羊野草腥。\n何事当时贪宴会，至今帝醉未能醒。",
        "dynasty": "宋",
        "collection_info": null
    },
    {
        "uuid": "86d63b78d0e01b1c28501526ce131c4e",
        "title": "余杭道中晓行",
        "author": "连文凤",
        "content": "晓雾溟蒙未见天，山光水影白相连。\n余杭不似西川路，六月中旬叫杜鹃。",
        "dynasty": "宋",
        "collection_info": null
    },
    {
        "uuid": "070f79185c84946c2b59804c5e0af272",
        "title": "项籍",
        "author": "连文凤",
        "content": "盖世英雄冠古今，干戈未定日相寻。\n帐中一夕悲歌处，霸气难降儿女心。",
        "dynasty": "宋",
        "collection_info": null
    },
    {
        "uuid": "1e52398bf35ab6e8a147e68f2e960710",
        "title": "绿珠",
        "author": "连文凤",
        "content": "忍将死别季伦家，百丈楼前日色斜。\n一片香魂随笛散，却疑吹落玉梅花。",
        "dynasty": "宋",
        "collection_info": null
    },
    {
        "uuid": "9311bb2c8c7ab98271627cc19eff17f6",
        "title": "铜雀台",
        "author": "连文凤",
        "content": "月正明时星正稀，邺城风雨忽凄凄。\n荒台深锁残春色，半夜寒鸦遶树啼。",
        "dynasty": "宋",
        "collection_info": null
    },
    {
        "uuid": "db6be83b7b81b6eb3bad256ccf2088a5",
        "title": "山云",
        "author": "连文凤",
        "content": "去如断雁失羣飞，来是高僧出定归。\n无去无来林下客，吟魂一片共依依。",
        "dynasty": "宋",
        "collection_info": null
    },
    {
        "uuid": "e383401daf317abd1384d4d8849081cd",
        "title": "题画",
        "author": "连文凤",
        "content": "娇红淡粉逞春姿，好手移来一两枝。\n见说此花三十种，只消莫画醉西施。",
        "dynasty": "宋",
        "collection_info": null
    },
    {
        "uuid": "05eae17d816cd6fc56d1aef99bb6dadf",
        "title": "赠赵主簿不语不食",
        "author": "连文凤",
        "content": "本非学仙者，一日与仙期。\n绝粒自无术，不言人谓痴。\n倚筇看鹤语，分果饲猨饥。\n何似归山好，山中有紫芝。",
        "dynasty": "宋",
        "collection_info": null
    },
    {
        "uuid": "3dd0495aeef6e555c9d6898bbafc82af",
        "title": "赠隠士",
        "author": "连文凤",
        "content": "不隠山林隠市廛，半生活计此书田。\n可怜世上无扬子，谁识雄心在太玄。",
        "dynasty": "宋",
        "collection_info": null
    },
    {
        "uuid": "e95e6499394660647be64584a63969b6",
        "title": "寄悼浦江吴县令清翁",
        "author": "连文凤",
        "content": "曾于诗裏识清名，几夜吟看婺女星。\n番令宅前花未盛，延陵墓上草先青。\n灯摇残月佳人哭，碑立斜阳御史铭。\n一纸哀歌和泪寄，山高水远树冥冥。",
        "dynasty": "宋",
        "collection_info": null
    },
    {
        "uuid": "a920ad840f9c629606e167414077da33",
        "title": "寄友人",
        "author": "连文凤",
        "content": "少年锐气尽消磨，岁月相随醉梦过。\n今古悠悠交道变，江山渺渺俗人多。\n绝絃应为无知者，鼓瑟其如不好何。\n从此诗筒频寄取，鶑花时节莫蹉跎。",
        "dynasty": "宋",
        "collection_info": null
    },
    {
        "uuid": "062ccc099294f5a77f4ea0c4ab710f4a",
        "title": "寄李閤舍",
        "author": "连文凤",
        "content": "楚树吴云隔几尘，相思两地各伤神。\n悠悠岁月多华髮，历历江山少故人。\n苔屋不来今日雨，草池长梦旧家春。\n便鸿为问平安信，聊当西风寄白苹。",
        "dynasty": "宋",
        "collection_info": null
    },
    {
        "uuid": "e12b9928adbda8151195ab20cfb16653",
        "title": "酬婺郡学高广文",
        "author": "连文凤",
        "content": "十载持竿浙水滨，江空岁晚更愁人。\n秦楼歌舞多燕剑，洛社风流少晋巾。\n伏枥已甘存老马，随波不解纵穷鳞。\n广文何日归茅屋，共醉樽前未死身。",
        "dynasty": "宋",
        "collection_info": null
    },
    {
        "uuid": "4533c4e7e65b08297387e8117f6071ea",
        "title": "酬高景仁见寄",
        "author": "连文凤",
        "content": "忆昔邮亭奉别裾，不知别后意何如。\n夕阳树外烟尘隔，明月河边笑语疏。\n客路惊回飞去梦，天风吹落寄来书。\n西湖莫问残春色，且好白茅山下居。",
        "dynasty": "宋",
        "collection_info": null
    },
    {
        "uuid": "933dcf542907185a8da90a6cc42a5ec2",
        "title": "酬卢宗说见贻",
        "author": "连文凤",
        "content": "我有离别肠，一日回百周。\n流光日以迈，离别何时休。\n仓庚求友声，朝莫鸣相酬。\n暖风老麦熟，秀野新阴稠。\n美人隔吴树，皓月明苏州。\n相望倚寥廓，孤怀抱绸缪。\n鬰志不得语，愁思纷如抽。\n遐想江湖人，长作鸥鹭俦。\n雨花落笔床，水芳萦钓舟。\n赠我锦绣篇，坐之芰荷洲。\n好语尉心曲，喜色栖眉头。\n君子怀友生，小人徇俗流。\n颓波日靡靡，恶风声飕飕。\n喧啾乱孤皇，舞跃沸群鳅。\n抚景发浩叹，举觞不成讴。\n自顾蒲柳衰，敢望桑榆收。\n一生犹转蓬，百年如传邮。\n聚会苦不恒，浩荡宜纵游。\n拍浮酒在船，枕籍糟成丘。\n一醉乐陶陶，千古空悠悠。\n愿从卢博士，盘礴仙家楼。",
        "dynasty": "宋",
        "collection_info": null
    },
    {
        "uuid": "c24630536b4a0048846016611ee6869a",
        "title": "寄生树",
        "author": "连文凤",
        "content": "嗟哉寄生树，微根不自立。\n矗矗栖林壑，森森动原隰。\n本非梁栋材，唯有禽鸟集。\n纵逃千斧侵，宁免寒暑袭。\n一朝失所託，早暮不相及。\n人生同此寄，百年一呼吸。\n湿沫偷呴濡，疏漏强缀葺。\n未能与物化，安悟此机入。\n吾每叹吾生，忧思继以泣。\n託根非其所，举世沦以习。\n老枝年岁晚，病叶风雨急。\n神山眇何许，瑶草不可拾。",
        "dynasty": "宋",
        "collection_info": null
    },
    {
        "uuid": "0d60c6c4da1765a36d57fe5f39dd620c",
        "title": "听徐天民琴",
        "author": "连文凤",
        "content": "閒堂风月深，自此出瑶琴。\n为我弹一曲，悠然生古心。\n余清分坐客，微响拂流禽。\n世上是非耳，谁能知此音。",
        "dynasty": "宋",
        "collection_info": null
    },
    {
        "uuid": "1f64598e8a5699c4df31de79db3da820",
        "title": "烧香",
        "author": "连文凤",
        "content": "坐我以灵室，炉中一篆香。\n清芬醒耳目，余气入文章。\n微见五云散，閒消半日长。\n旧书重读罢，风味更悠扬。",
        "dynasty": "宋",
        "collection_info": null
    },
    {
        "uuid": "c3dd4d27f495b1f641fa2ba3d4e3e066",
        "title": "重游四圣观",
        "author": "连文凤",
        "content": "此是前朝扈跸功，祥飞一朵锦云红。\n旌旗南渡长江外，香火西湖片水中。\n白鹤往来华表月，碧桃开落石坛风。\n刘郎今日玄都过，十四年前事不同。",
        "dynasty": "宋",
        "collection_info": null
    },
    {
        "uuid": "64a136e6cdc8ce014599875959d20855",
        "title": "昌化道中",
        "author": "连文凤",
        "content": "不因来此地，不识别山春。\n几处坟无主，多年树有神。\n闻猨惊落日，畏虎问行人。\n忽到孤峰顶，白云飞满身。",
        "dynasty": "宋",
        "collection_info": null
    },
    {
        "uuid": "79ec515bd0725e6726c3a7c0d7a9e199",
        "title": "湖上",
        "author": "连文凤",
        "content": "东风残柳旧烟青，不见长亭共短亭。\n几处王孙芳草地，胡僧相对坐看经。",
        "dynasty": "宋",
        "collection_info": null
    },
    {
        "uuid": "e94bed5664065e6326c3cccd24db9d27",
        "title": "鹤泉为丁君瑞赋",
        "author": "连文凤",
        "content": "为厌缁尘污缟衣，閒身甘共水相依。\n尘间那得清泠水，何似瑶池饮夕晖。",
        "dynasty": "宋",
        "collection_info": null
    },
    {
        "uuid": "1c8a40a2dac01450d9f08a38d77b6044",
        "title": "对兰",
        "author": "连文凤",
        "content": "蔼蔼抱幽姿，幽人得自怡。\n爱之似君子，好不在花枝。\n浊世已如许，香心终未衰。\n窗前堪作伴，閒读九歌词。",
        "dynasty": "宋",
        "collection_info": null
    },
    {
        "uuid": "f1c4b77d76845eb721e5e4950af97c5d",
        "title": "载菊分题",
        "author": "连文凤",
        "content": "不用移春槛，西风满小车。\n行行无长物，粲粲只黄花。\n晚色装秋重，寒香引雾斜。\n辇来尊俎处，有酒不须赊。",
        "dynasty": "宋",
        "collection_info": null
    },
    {
        "uuid": "30df3f817f2bec1fd5dc39d0abc78538",
        "title": "鹡鸰",
        "author": "连文凤",
        "content": "朝兮呼相食，莫兮呼相集。\n行行水之湄，止止原之隰。\n行止相与言，慎勿罗网入。\n君看禽鸟心，犹念在原息。\n嗟哉郑氏子，糊口不自给。",
        "dynasty": "宋",
        "collection_info": null
    },
    {
        "uuid": "21a11aedb548d841008d064ccf27d925",
        "title": "归燕",
        "author": "连文凤",
        "content": "营巢生计失，余恨更依依。\n故国知何处，西风满去衣。\n花案空昨梦，柳巷竟残晖。\n欲问兴亡事，无言各自飞。",
        "dynasty": "宋",
        "collection_info": null
    },
    {
        "uuid": "56de3f401d82b710d16fe15ab723da61",
        "title": "仓庚",
        "author": "连文凤",
        "content": "谁将晚秋菊，染作新春衣。\n立当花枝上，惊散群鸟飞。\n一声復一声，声声如歔欷。\n歔欷意何如，乔木空无依。\n相呼入幽谷，今人交道非。",
        "dynasty": "宋",
        "collection_info": null
    },
    {
        "uuid": "f7a2f6ef4e8c3cd4b623b1aaa5718927",
        "title": "飞云亭",
        "author": "连文凤",
        "content": "越山眇何许，孤影更依依。\n每见无心出，因思啮指归。\n随风游泮水，带雨湿斑衣。\n应想巴陵地，春余寸草晖。",
        "dynasty": "宋",
        "collection_info": null
    },
    {
        "uuid": "7cfe14541366c4e21f7c768f78731f35",
        "title": "林处士湖居",
        "author": "连文凤",
        "content": "儒家生计薄，火后復何如。\n白髮谁怜汝，青山自借居。\n种花思旧业，对竹理残书。\n莫嘆今牢落，湖边尚可渔。",
        "dynasty": "宋",
        "collection_info": null
    },
    {
        "uuid": "690384f5e41f1972ec107718fc144f29",
        "title": "题金华方韶卿在雅堂",
        "author": "连文凤",
        "content": "钟仪作楚奏，庄舄吟越声。\n土风固尔殊，心事终当明。\n韶濩久不伦，矧復英与茎。\n正声何寥寥，淫哇鸣纵横。\n世有知音人，恻恻闻若惊。\n抱器入河海，泯默怀幽贞。\n掩泣望西狩，素王不復生。\n怆然鼓一曲，聊以舒此情。\n一鼓草木震，再鼓山岳清。\n我耳非子期，顾我一再倾。\n何当登斯堂，酌酒歌鹿鸣。",
        "dynasty": "宋",
        "collection_info": null
    },
    {
        "uuid": "13774df09c35dfdd2e6cb39cf23355fa",
        "title": "黄高士山房",
        "author": "连文凤",
        "content": "绝无一语到人间，但把瑶琴续续弹。\n夜鹤归来山月白，松花吹落石林寒。",
        "dynasty": "宋",
        "collection_info": null
    },
    {
        "uuid": "9d02262abe850276c00ecadb5adf5fae",
        "title": "寄送介夫城居",
        "author": "连文凤",
        "content": "曾赋隠居图，知君已定居。\n移家重入市，引鹤自挑书。\n烟雨生新梦，云山护旧庐。\n但令风浪静，何处不堪渔。",
        "dynasty": "宋",
        "collection_info": null
    },
    {
        "uuid": "793cdef7f187b9d0fc06be2daa33bb3e",
        "title": "偶作  其一",
        "author": "连文凤",
        "content": "春风跃马看花时，肯信秋风鬓易衰。\n富贵百年皆长物，老来方悔读书迟。",
        "dynasty": "宋",
        "collection_info": null
    },
    {
        "uuid": "8f34104bc6ddee78169f3ca6538792cf",
        "title": "偶作  其二",
        "author": "连文凤",
        "content": "少年场屋苦奔波，每对书檠读不多。\n三十年来书好读，可怜老眼费摩挲。",
        "dynasty": "宋",
        "collection_info": null
    },
    {
        "uuid": "836aebbccf647a84f6bfb605c4e7b83f",
        "title": "偶题",
        "author": "连文凤",
        "content": "来到深山处士家，山前山后响缲车。\n老夫不晓人间事，行遍西园看橘花。",
        "dynasty": "宋",
        "collection_info": null
    },
    {
        "uuid": "b1f09990fe7ba198a7e978aae8d3a2ab",
        "title": "无题  其一",
        "author": "连文凤",
        "content": "学书学剑两茫然，空过浮生五十年。\n拟向烟波深处住，王租已及钓鱼船。",
        "dynasty": "宋",
        "collection_info": null
    },
    {
        "uuid": "aba8739501395b8dbe1620fe37f9febb",
        "title": "无题  其二",
        "author": "连文凤",
        "content": "华毂高轩傲世尘，一枝筇竹喜相亲。\n精神我愧鸿都客，甲子谁同绛县人。\n悠远山川终古在，鲜妍花草逐时新。\n故交霜叶凋零尽，欲话当年记不真。",
        "dynasty": "宋",
        "collection_info": null
    },
    {
        "uuid": "ee8cda4cef5a2f766b4d433f35fa68a9",
        "title": "自题",
        "author": "连文凤",
        "content": "每恨诗才短，吟来两目昏。\n虽然五七字，难似万余言。\n雅道扶不起，苦心谁共论。\n几回风雨夜，哭杀杜陵魂。",
        "dynasty": "宋",
        "collection_info": null
    },
    {
        "uuid": "c6994422a706851bc9c1a0ec95456de5",
        "title": "读文丞相宋瑞诗  其一",
        "author": "连文凤",
        "content": "宰相临危不辱身，晋周惟有两忠臣。\n国亡八载身方死，今古更无第二人。",
        "dynasty": "宋",
        "collection_info": null
    },
    {
        "uuid": "1aff3cbb929b4411339964d5a538ef00",
        "title": "读文丞相宋瑞诗  其二",
        "author": "连文凤",
        "content": "身后声名满世间，孤魂万里朔风寒。\n何年得见忠臣传，且把君诗当史看。",
        "dynasty": "宋",
        "collection_info": null
    },
    {
        "uuid": "be6d0af0b28857239383a063a9381b04",
        "title": "送高景仁之广德",
        "author": "连文凤",
        "content": "不愁离别难，江浙片云閒。\n黄叶晚秋径，白茅深处山。\n有诗连梦远，无累得身閒。\n若遇西风便，安书寄雁还。",
        "dynasty": "宋",
        "collection_info": null
    },
    {
        "uuid": "fe84b6f51473b38e80f1b53d0b033a10",
        "title": "送林校书入山",
        "author": "连文凤",
        "content": "茫茫尘世厌风波，但把柴门掩薜萝。\n朝野交游能有几，文章气味已无多。\n收书且作林泉隠，洗砚閒将岁月磨。\n后夜偶然逢埜叟，错看太乙重相过。",
        "dynasty": "宋",
        "collection_info": null
    },
    {
        "uuid": "c94d502c896c2874a72d736b164be160",
        "title": "送罗寿可归临江",
        "author": "连文凤",
        "content": "琴剑西还已有期，白云飞处望多时。\n湖边别酒春风醉，江上归帆落日迟。\n客思悠悠生远树，梦魂隠隠入芳篱。\n到家若话吴中事，自有哀歌寄楚词。",
        "dynasty": "宋",
        "collection_info": null
    },
    {
        "uuid": "4ba4ca1a597f5f6d4aab4aa5bbf564fe",
        "title": "送叶东叔归永嘉",
        "author": "连文凤",
        "content": "君浙余闽数千里，相逢共饮西湖水。\n湖水正甘鱼正肥，一曲离歌入秋耳。\n八月风高草木悲，荒城日夜尘沙飞。\n家山况有古雁荡，此山不归将何之。",
        "dynasty": "宋",
        "collection_info": null
    },
    {
        "uuid": "831bb797ca6aef19e2f35fd32fedcb09",
        "title": "送李元晖閤舍归庐陵",
        "author": "连文凤",
        "content": "锐气如君老不磨，悠悠世路涉风波。\n西湖旧识惟鸥鹭，故国重来尽黍禾。\n短枕客中生梦少，归舟江上载诗多。\n相逢未久忽相别，奈此夕阳芳草何。",
        "dynasty": "宋",
        "collection_info": null
    },
    {
        "uuid": "ea3a6071f731f58a5b2d95e9dc7afd81",
        "title": "送曹之才游天目山",
        "author": "连文凤",
        "content": "突兀双峰晓色分，瘦筇支足上昆崙。\n雷声俯听婴儿语，石势平看骏马奔。\n故国山川千古在，前朝人物几家存。\n登临不用多怊怅，只好清吟伴野猨。",
        "dynasty": "宋",
        "collection_info": null
    }
]