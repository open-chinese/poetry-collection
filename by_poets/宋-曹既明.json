[
    {
        "uuid": "ba77400b12adc35b5dae37330a66130f",
        "title": "冷泉亭",
        "author": "曹既明",
        "content": "朱檐日转轩窗冷，碧嶂云低草树香。\n山影倒沈波底月，夜阑相对写寒光。",
        "dynasty": "宋",
        "collection_info": null
    },
    {
        "uuid": "48a39287abe4066875d6dc7d44766303",
        "title": "过林和靖旧址",
        "author": "曹既明",
        "content": "短棹不归双鹤去，一邱烟草寄山阴。\n水边疏影黄昏月，无限风骚在客心。",
        "dynasty": "宋",
        "collection_info": null
    },
    {
        "uuid": "640b3344512ef861921aad027315ea94",
        "title": "夜宿浙江亭",
        "author": "曹既明",
        "content": "夜半潮声撼客床，卧听柔橹闹空江。\n惊回倦枕乡关梦，海日烘山上晓窗。",
        "dynasty": "宋",
        "collection_info": null
    },
    {
        "uuid": "c6e96742a35ad8407a725e7eb9b574c2",
        "title": "胥山庙  其一",
        "author": "曹既明",
        "content": "贯弓执矢一亡臣，未洗昭关客路尘。\n道上乞飧逢漂女，江边款渡得渔人。\n致君岂谓初无术，卖国由来别有因。\n文种墓空山胁冷，怒潮朝夕怨江滨。",
        "dynasty": "宋",
        "collection_info": null
    },
    {
        "uuid": "ee2f5bfc29754205a40ea6d816106a56",
        "title": "胥山庙  其二",
        "author": "曹既明",
        "content": "间关欲雪父兄雠，底用平生锡盖侯。\n冤骨未沈吴月晓，征魂初返楚云秋。\n西施正倚承恩貌，范蠡将移去国舟。\n尚向松陵亲却敌，藁砧依旧在层楼。",
        "dynasty": "宋",
        "collection_info": null
    },
    {
        "uuid": "00116a263fb898276dfb03c1b2795e05",
        "title": "胥山庙  其三",
        "author": "曹既明",
        "content": "堂堂武烈与文英，引剑呼天气未平。\n身后端知司祸福，生前直欲就功名。\n胥山未尽吴侬意，郢水犹伤楚客情。\n井里满前灵宇壮，长江千古带高情。",
        "dynasty": "宋",
        "collection_info": null
    },
    {
        "uuid": "12be197c70408f6c5f36dd3d141fb521",
        "title": "有怀湖山留题惠因院",
        "author": "曹既明",
        "content": "湖山平生亲，松竹亦瓜葛。\n深期说情话，跬步成契阔。\n岂无朝夕思，或以尘累夺。\n何当淡相从，长年席不割。",
        "dynasty": "宋",
        "collection_info": null
    },
    {
        "uuid": "4ddb8c5ae6c92e2d6e444d0835e76dd8",
        "title": "与同舍待浴灵芝寺",
        "author": "曹既明",
        "content": "一雨洗秋色，湖山增眼明。\n番番水中荷，作此凄凉声。\n我辈等憔悴，客饭千里程。\n愿言涤尘土，冠盖临华京。",
        "dynasty": "宋",
        "collection_info": null
    }
]