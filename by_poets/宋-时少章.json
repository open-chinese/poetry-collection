[
    {
        "title": "鸣鸡行",
        "author": "时少章",
        "content": "三里寥落秋夜长，老鸡望星初引吭。\n一声二声天沆漭，客梦初回犹惚恍。\n三声四声天渐明，道上行人马蹄响。\n嗟尔行人人有心，心长面短谁能寻。\n薛君脱走窘思虑，刘牧起舞豪精神。\n勿言咿喔纔满座，中有叹悲千万箇。\n君知种种在此鸡，只合鸡声塞天破。\n吴中老翁百不忙，杀鸡酿酒酬年光。\n黄紬輭暖蒲荐稳，日出三竿犹在床。",
        "dynasty": "宋",
        "collection_info": null
    },
    {
        "title": "书事七首  其一",
        "author": "时少章",
        "content": "诸将纷然各自雄，面前全隔马牛风。\n尚衣已办通天带，何日临门送晋公。",
        "dynasty": "宋",
        "collection_info": null
    },
    {
        "title": "书事七首  其二",
        "author": "时少章",
        "content": "共说曾公有府城，殿前数日浄边尘。\n白麻宣受人争看，宝马高秋报主身。",
        "dynasty": "宋",
        "collection_info": null
    },
    {
        "title": "书事七首  其三",
        "author": "时少章",
        "content": "特地今年荷主恩，储胥百万给诸屯。\n张彝自向河南死，怀朔惊翻贺六浑。",
        "dynasty": "宋",
        "collection_info": null
    },
    {
        "title": "书事七首  其四",
        "author": "时少章",
        "content": "莫为蒲骚举高趾，边情转眼又千迴。\n吴房小败宁非计，防后飞军雪裏来。",
        "dynasty": "宋",
        "collection_info": null
    },
    {
        "title": "书事七首  其五",
        "author": "时少章",
        "content": "高帝神灵未可诬，至今陵柏尚扶疎。\n小臣眼有一石泪，准拟北来都破除。",
        "dynasty": "宋",
        "collection_info": null
    },
    {
        "title": "书事七首  其六",
        "author": "时少章",
        "content": "北引黄河入宿河，下栽鹿角起层波。\n城中待哺一万户，咫尺南船那得过。",
        "dynasty": "宋",
        "collection_info": null
    },
    {
        "title": "书事七首  其七",
        "author": "时少章",
        "content": "玛瑙遗基尚未斜，两京风物使人嗟。\n先皇月出曾游历，空见春风发落花。",
        "dynasty": "宋",
        "collection_info": null
    },
    {
        "title": "题园门",
        "author": "时少章",
        "content": "林花落处忆初妍，半折妖红似隔年。\n今日绿阴还涨眼，却思花落又茫然。",
        "dynasty": "宋",
        "collection_info": null
    },
    {
        "title": "大节堂碑引",
        "author": "时少章",
        "content": "天降疢疾殄我民，鸱鹠奋怒豺虎狞。\n掩道赤鸦蔽阳精，夜罗鬼火塞要津。\n当涂大吏腰缠金，挠腘稽颡泪满膺。\n嗢咿软语若稚婴，欺卖宗祏倾皇灵。\n有勇三子心棱棱，扳弧援甲凭孤城。\n城頺兵折气益振，目光如炬铄成羣。\n或从辟雍曳长绅，欲拄八极遮帝輧。\n有伟三子辞轰轰，危立高駡声吐霆。\n颈血溅天天为昏，断尸峙立不仆倾。\n神扶鬼挟赫可惊，坐朝不与燕不宾。\n寸武不踏黄金屏，性忠内发孰使令。\n英气挺挺旷古今，朅来柯山访厥孙。\n彷佛毅状衝杳冥，筑堂泮宇夐深明。\n悲风苦雨凄棘林，魂兮来归肃泠泠。\n寥哉旷宇畴非臣，登兹堂兮企风神。\n鬚毛磔立心胆森，勿俾三子专修名。",
        "dynasty": "宋",
        "collection_info": null
    }
]