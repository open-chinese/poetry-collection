[
    {
        "title": "满江红 无利无名",
        "author": "张",
        "content": "无利无名，无荣无辱，无烦无恼。\n夜灯前、独歌独酌，独吟独笑。\n况值群山初雪满，又兼明月交光好。\n便假饶百岁拟如何，从他老。\n知富贵，谁能保。\n知功业，何时了。\n算箪瓢金玉，所争多少。\n一瞬光阴何足道，但思行乐常不早。\n待春来携酒殢东风，眠芳草。",
        "dynasty": "宋",
        "collection_info": null
    },
    {
        "title": "离亭燕・离亭宴 一带江山如画",
        "author": "张",
        "content": "一带江山如画。\n风物向秋潇洒。\n水浸碧天何处断，翠色冷光相射。\n蓼岸荻花中，隐映竹篱茅舍。\n天际客帆高挂。\n门外酒旗低迓。\n多少六朝兴废事，尽入渔樵闲话。\n怅望倚危栏，红日无言西下。",
        "dynasty": "宋",
        "collection_info": null
    },
    {
        "title": "念奴娇 绿云影里",
        "author": "张",
        "content": "绿云影里，把明霞织就，千重文绣。\n紫腻红娇扶不起，好是未开时候。\n半怯春寒，半便晴色，养得胭脂透。\n小亭人静，嫩莺啼破清昼。\n犹记携手芳阴，一枝斜戴，娇艳波双秀。\n小语轻怜花总见，争得似花长久。\n醉浅休归，夜深同睡，明日还相守。\n免教春去，断肠空欢诗瘦。",
        "dynasty": "宋",
        "collection_info": null
    },
    {
        "title": "水调歌头 孤棹溯霜月",
        "author": "张",
        "content": "孤棹溯霜月，远过阖闾城。\n系船杨柳桥畔，吹袖晚寒轻。\n百尺层台重上，万事红尘一梦，回首几周星。\n风调信衰减，亲旧总雕零。\n认群峰，寻四塔，半烟横。\n平生感慨，况逢佳处辄销凝。\n休说当时雕辇，不见后来游鹿，斜照水空明。\n猛把画阑拍，飞雁两三声。",
        "dynasty": "宋",
        "collection_info": null
    },
    {
        "title": "水调歌头 忠肝贯日月",
        "author": "张",
        "content": "忠肝贯日月，浩气抉云霓。\n诗书名帅，谈笑果胜棘门儿。\n牛弩旁穿七札，虎将分行十道，先解近城围。\n一骑夜飞火，捷奏上天墀。\n畅皇威，宣使指，领全师。\n襄阳耆旧，请公直过洛之西。\n箪食欢呼迎处，已脱毡裘左衽，远着旧藏衣。\n笳鼓返京阙，风采震华夷。",
        "dynasty": "宋",
        "collection_info": null
    },
    {
        "title": "木兰花慢 喜秋回霁宇",
        "author": "张",
        "content": "喜秋回霁宇，倩凉露、洗炎飙。\n被鹊误仙盟，经年恨阻，银汉迢迢。\n牛闲更停弄杼，趁佳期、华幄傍星桥。\n授玉鸾骞雾霭，赠绡龙戏花娇。\n欢娱回首是明朝。\n未别已魂销。\n想翠轭珠轮，归途望断，斗转斜勺。\n人间易离易遇，尽胜如、天上各云霄。\n携去一梳水月，巧楼犹醉笙箫。",
        "dynasty": "宋",
        "collection_info": null
    },
    {
        "title": "木兰花慢 驾飙车直上",
        "author": "张",
        "content": "驾飙车直上，绛衣惹、彩云轻。\n过宝树千峰，东逾绿海，宫殿峥嵘。\n檐楹万花灿倚，映阶层、十二总雕琼。\n剑佩簪裳卫肃，序班真辅仙卿。\n瑶京。\n谁解有神升。\n为密授玄经。\n拜九光霞里，轮金日耀，丹篆符明。\n龙鸾再催羽仗，报帝皇、新御紫阳城。\n归路梅花弄玉，数声月冷风清。",
        "dynasty": "宋",
        "collection_info": null
    },
    {
        "title": "水龙吟 这番真个休休",
        "author": "张",
        "content": "这番真个休休，梦中深谢仙翁教。\n浮生幻境，向来识破，那堪又老。\n苦我身心，顺他眼耳，思量颠倒。\n许多时打哄，鲇鱼上竹，被人弄、知多少。\n解放微官系缚，似笼槛、猿归林草。\n云山有约，儿孙无债，为谁烦恼。\n自古高贤，急流勇退，直须闻早。\n把忧煎换取，长伸脚睡，大开口笑。",
        "dynasty": "宋",
        "collection_info": null
    },
    {
        "title": "祝英台近 暖风回",
        "author": "张",
        "content": "暖风回，芳意动，吹破冻云凝。\n春到南湖，检校旧花径。\n手栽一色红梅，香笼十亩，忍轻负、酒肠诗兴。\n小亭凭。\n几多月魄□□，重重乱林影。\n却忆年时，同醉正同咏。\n问公白玉堂前，何如来听，玉龙喷、碧溪烟冷。",
        "dynasty": "宋",
        "collection_info": null
    },
    {
        "title": "满江红 玉照梅开",
        "author": "张",
        "content": "玉照梅开，三百树、香云同色。\n光摇动、一川银浪，九霄珂月。\n幸遇勋华时世好，欢娱况是张灯夕。\n更不邀、名胜赏东风，真堪惜。\n盘诰手，春秋笔。\n今内相，斯文伯。\n肯闲纡轩盖，远过泉石。\n奇事人生能几见，清尊花畔须教侧。\n到凤池、却欲醉鸥边，应难得。",
        "dynasty": "宋",
        "collection_info": null
    },
    {
        "title": "满江红 公为时生",
        "author": "张",
        "content": "公为时生，才真是、禁中颇牧。\n擎天手、十年犹在，未应藏缩。\n说项无人堪欢息，瞻韩有意应恢复。\n用真儒、同建太平功，心相属。\n忠与孝，荣和辱。\n武昌柳，南湖竹。\n一箪瓢非欠，万锺非足。\n知命何曾怀喜愠，轻身岂为干名禄。\n看可汗生缚洗烟尘，机神速。",
        "dynasty": "宋",
        "collection_info": null
    },
    {
        "title": "汉宫春 城畔芙蓉",
        "author": "张",
        "content": "城畔芙蓉，爱吹晴映水，光照园庐。\n清霜乍雕岸柳，风景偏殊。\n登楼念远，望越山、青补林疏。\n人正在，秋风亭上，高情远解知无。\n江南久无豪气，看规恢意概，当代谁如。\n干坤尽归妙用，何处非予。\n骑鲸浪海，更那须、采菊思鲈。\n应会得，文章事业，从来不在诗书。",
        "dynasty": "宋",
        "collection_info": null
    },
    {
        "title": "贺新郎 邂逅非专约",
        "author": "张",
        "content": "邂逅非专约。\n记当年、林堂对竹，艳歌春酌。\n一笑乘鸾明月影，馀事丹青麟阁。\n待宇宙、长绳穿却。\n念我中原空有梦，渺风尘、万里迷长乐。\n愁易老，欠灵药。\n别来几度霜天鹗。\n压纷纷、吞腥啄腐，狗偷乌攫。\n东晋风流兼慷慨，公自阳春有脚。\n妙悟处、不存毫发。\n何日相从云水去，看精神峭紧芝田鹤。\n书壮语，遍岩壑。",
        "dynasty": "宋",
        "collection_info": null
    },
    {
        "title": "八声甘州 对黄花犹自满庭开",
        "author": "张",
        "content": "对黄花犹自满庭开，那恨过重阳。\n凭阑干醉袖，依依晚日，飘动寒香。\n自叹平生豪纵，歌笑几千场。\n白发欺人早，多似清霜。\n谁信心情都懒，但禅龛道室，黄卷僧床。\n把偎红调粉，抛掷向他芳。\n□唤汝、东山归去，正灯明、松户竹篱旁。\n关门睡，尽教人道，痴钝何妨。",
        "dynasty": "宋",
        "collection_info": null
    },
    {
        "title": "江城子 飞来冰雪冷无声",
        "author": "张",
        "content": "飞来冰雪冷无声。\n可中庭。\n骨毛清。\n卧看东南，和露两三星。\n蓦地神游天上去，呼彩凤，驾云骈。\n望舒宫殿玉峥嵘。\n桂千层。\n宝香凝。\n捣药仙童，邀我论长生。\n一笑归来人未睡，花送影，上窗棂。",
        "dynasty": "宋",
        "collection_info": null
    },
    {
        "title": "渔家傲 拂拂春风生草际",
        "author": "张",
        "content": "拂拂春风生草际。\n新晴万景供游戏。\n鸥鹭飞来斜照里。\n金和翠。\n分明画出真山水。\n遮个渔翁无愠喜。\n干坤都在乌蓬底。\n一曲高歌千古意。\n闲来睡。\n从教月到花汀外。",
        "dynasty": "宋",
        "collection_info": null
    },
    {
        "title": "八声甘州 叹流光迅景",
        "author": "张",
        "content": "叹流光迅景，百年间、能醉几中秋。\n正凄蛩响砌，惊乌翻树，烟淡苹洲。\n谁唤金轮出海，不带一云浮。\n才上青林顶，俄转珠楼。\n人老欢情已减，料素娥信我，不为闲愁。\n念几番清梦，常是故乡留。\n倩风前、数声横管，叫玉鸾、骑向碧空游。\n谁能顾，黍炊荣利，蚁战仇雠。",
        "dynasty": "宋",
        "collection_info": null
    },
    {
        "title": "木兰花慢 清明初过后",
        "author": "张",
        "content": "清明初过后，正空翠、霭晴鲜。\n念水际楼台，城隅花柳，春意无边。\n清时自多暇日，看连镳、飞盖拥群贤。\n朱邸横经满坐，紫微渊思如泉。\n高情那更属云天。\n语笑杂歌弦。\n向啼鴂声中，落红影里，忍负芳年。\n浮生转头是梦，恐他时、高会却难全。\n快意淋浪醉墨，要令海内喧传。",
        "dynasty": "宋",
        "collection_info": null
    },
    {
        "title": "如梦令 野菊亭亭争秀",
        "author": "张",
        "content": "野菊亭亭争秀。\n闲伴露荷风柳。\n浅碧小开花，谁摘谁看谁嗅。\n知否。\n知否。\n不入东篱杯酒。",
        "dynasty": "宋",
        "collection_info": null
    },
    {
        "title": "失调名 翠鬓佩明珂",
        "author": "张",
        "content": "翠鬓佩明珂。\n度纹波。\n亲到曾入梦，听云和。\n洞庭香、随月影来过。\n无尘土、敢涴弓罗。\n正似梦时风韵、更娇多。",
        "dynasty": "宋",
        "collection_info": null
    },
    {
        "title": "风入松 芳丛簇簇水滨生",
        "author": "张",
        "content": "芳丛簇簇水滨生。\n勾引午风清。\n六花大似天边雪，又几时、雪有三层。\n明艳射回蜂翅，净香熏透蝉声。\n晚檐人共月同行。\n疏影动银屏。\n指尖轻拈都如玉，听画栏、高啭流莺。\n道是花枝比得，不成花也多情。",
        "dynasty": "宋",
        "collection_info": null
    },
    {
        "title": "蓦山溪 抚连吟就",
        "author": "张",
        "content": "抚连吟就，檐葡还曾赋。\n相伴更无花，倦炉熏、日长难度。\n柔桑叶里，玉碾小芙蕖，生竺国，长闽山，移向玉城住。\n池亭竹院，宴坐冰围处。\n绿绕百千丛，夜将阑、争开迎露。\n煞曾评论，娇媚胜江梅，香称月，韵宜风，消尽人间暑。",
        "dynasty": "宋",
        "collection_info": null
    },
    {
        "title": "菩萨蛮 层层细剪冰花小",
        "author": "张",
        "content": "层层细剪冰花小。\n新随荔子云帆到。\n一露一番开。\n玉人催卖栽。\n爱花心未已。\n摘放冠儿里。\n轻浸水晶凉。\n一窝云影香。",
        "dynasty": "宋",
        "collection_info": null
    },
    {
        "title": "贺新郎 桂隐传杯处",
        "author": "张",
        "content": "桂隐传杯处。\n有风流、千岩韵胜，太丘遗绪。\n玉季金昆霄汉侣，平步鸾坡挥麈。\n莫便驾、飞帆烟渚。\n云动精神衡岳去，向君山、帝乐锵韶濩。\n兰艺畹，吊湘楚。\n南湖老矣无襟度。\n但尊前、踉跄醉影，帽花颠仆。\n只恐清时专文教，犹贷阴山狂虏。\n卧锦帐、貔貅钲鼓。\n忠烈前勋赍万恨，望神都、魏阙奔狐兔。\n呼翠袖，为君舞。",
        "dynasty": "宋",
        "collection_info": null
    },
    {
        "title": "柳梢青 天远山围",
        "author": "张",
        "content": "天远山围，龙蟠淡霭，虎踞斜晖。\n几度功名，几番成败，浑似鸥飞。\n楼台一望凄迷。\n算到底、空争是非。\n今夜潮生，明朝风顺，且送船归。",
        "dynasty": "宋",
        "collection_info": null
    },
    {
        "title": "鹧鸪天 御路东风拂翠衣",
        "author": "张",
        "content": "御路东风拂翠衣。\n卖灯人散烛笼稀。\n不知月底梅花冷，只忆桥边步袜归。\n闲梦淡，旧游非。\n夜深谁在小帘帏。\n罘罳儿下围炉坐，明处行人立地时。",
        "dynasty": "宋",
        "collection_info": null
    },
    {
        "title": "宴山亭・燕山亭 幽梦初回",
        "author": "张",
        "content": "幽梦初回，重阴未开，晓色吹成疏雨。\n竹槛气寒，蕙畹声摇，新绿暗通南浦。\n未有人行，才半启、回廊朱户。\n无绪。\n空望极霓旌，锦书难据。\n苔径追忆曾游，念谁伴、秋千采绳芳柱。\n犀奁黛卷，凤枕云孤，应也几番凝伫。\n怎得伊来，花雾绕、小堂深处。\n留住。\n直到老、不教归去。",
        "dynasty": "宋",
        "collection_info": null
    },
    {
        "title": "柳梢青 千丈风漪",
        "author": "张",
        "content": "千丈风漪。\n霁光明处，花柳高低。\n箫鼓声中，宝钗遥认，兰棹交驰。\n贪呆觑着帘儿。\n不好价、伊家怎知。\n便是重来，真情厮向，难似当时。",
        "dynasty": "宋",
        "collection_info": null
    },
    {
        "title": "朝中措 先生心地等空虚",
        "author": "张",
        "content": "先生心地等空虚。\n行处幻仙都。\n点缀玲珑花柳，翻腾窈窕规模。\n三杯两盏，五言十字，迟老工夫。\n受用南湖风月，何须更到西湖。",
        "dynasty": "宋",
        "collection_info": null
    },
    {
        "title": "水调歌头 雪月两相映",
        "author": "张",
        "content": "雪月两相映，水石互悲鸣。\n不知岩上枯木，今夜若为情。\n应见尘中胶扰，便道山间空旷，与么了平生。\n与么平生了，□水不流行。\n起披衣，瞻碧汉，露华清。\n寥寥千载，此事本分明。\n若向干坤识易，便信行藏无间，处处总圆成。\n记取渊冰语，莫错定盘星。",
        "dynasty": "宋",
        "collection_info": null
    },
    {
        "title": "水调歌头 雨后烟景绿",
        "author": "张",
        "content": "雨后烟景绿，春水涨桃花。\n系舟溪上，笋舆十里达平沙。\n路转峰回胜处，无数青荧玉树，飘缈羽人家。\n楼观倚空碧，水竹湛清华。\n纵幽寻，携蜡屐，上苍霞。\n古仙何在，空馀药灶委岩洼。\n他日倘然归老，乞取一庵云卧，随分了生涯。\n底用更辛苦，九转炼黄芽。",
        "dynasty": "宋",
        "collection_info": null
    },
    {
        "title": "满庭芳 月洗高梧",
        "author": "张",
        "content": "月洗高梧，露幽草，宝钗楼外秋深。\n土花沿翠，萤火坠墙阴。\n静听寒声断续，微韵转、凄咽悲沈。\n争求侣，殷勤劝织，促破晓机心。\n儿时，曾记得，呼灯灌穴，敛步随音。\n任满身花影，犹自追寻。\n携向花堂戏斗，亭台小、笼巧妆金。\n今休说，从渠床下，凉夜伴孤吟。",
        "dynasty": "宋",
        "collection_info": null
    }
]