[
    {
        "uuid": "ab7ac25916aaafaf7bd3453f17719e0c",
        "title": "赋赠玉岩  其一",
        "author": "林颜",
        "content": "人在通天第几岩，玉岩形胜最潭潭。\n三钟攘臂适吾乐，五斗折腰真尔惭。\n漫浪着书酬素志，逍遥齐物载清谈。\n超然此道人知少，人日先生为指南。",
        "dynasty": "宋",
        "collection_info": null
    },
    {
        "uuid": "6da419d60bff80396e5b72e8117bdbf3",
        "title": "赋赠玉岩  其二",
        "author": "林颜",
        "content": "万卷收书肯为贫，长年石室谢纷纭。\n冥鸿有志难寻迹，野鹿无心不出羣。\n拔俗风标清似水，视人富贵薄于云。\n柄臣欲强东山起，只恐东山未放君。",
        "dynasty": "宋",
        "collection_info": null
    },
    {
        "uuid": "bf99212ea29334ddb8a572330bd22ba2",
        "title": "赠玉岩二绝",
        "author": "林颜",
        "content": "一童一鹿自相随，不觉山间笋蕨肥。\n看尽荣枯弹指顷，烧痕青处认春归。\n瞥然飞电□双瞳，短褐长绦如瘦松。\n白玉岩中无一事，为君题作玉岩翁。",
        "dynasty": "宋",
        "collection_info": null
    },
    {
        "uuid": "12d6834be9d47f6352b7e75b16d6a874",
        "title": "夜乐池",
        "author": "林颜",
        "content": "石室巉岩五十重，洞房七十二芙蓉。\n夜池惟有仙家乐，笙鹤时来古涧松。",
        "dynasty": "宋",
        "collection_info": null
    },
    {
        "uuid": "131d9beb5426386abec6b177dfe526ce",
        "title": "彩云轩",
        "author": "林颜",
        "content": "曾是麻姑此降真，玉峰依旧碧桃春。\n他年欲洗尘埃眼，得见红颜散髪人。",
        "dynasty": "宋",
        "collection_info": null
    },
    {
        "uuid": "de5ba3145ea6f2f66960479db9844eb4",
        "title": "送君归护国寺",
        "author": "林颜",
        "content": "岿然傍势浙江东，不羡金庭第一峰。\n法境常清五十里，妙莲今现几千重。\n清凉解洗枝头露，变现能飞钵底龙。\n平日旧游今復到，苍崖邃谷抱长松。",
        "dynasty": "宋",
        "collection_info": null
    }
]