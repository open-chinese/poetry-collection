[
    {
        "uuid": "9ba73a772e4290a81a2352ef4f599ff4",
        "title": "暮春喜雨诗",
        "author": "文宗皇帝",
        "content": "风云喜际会，雷雨遂流滋。\n荐币虚陈礼，动天实精思。\n渐侵九夏节，復在三春时。\n霢霂垂朱阙，飘飖入绿墀。\n郊垧既霑足，黍稷有丰期。\n百辟同康乐，万方伫雍熙。",
        "dynasty": "唐",
        "collection_info": null
    },
    {
        "uuid": "7a55d1b843671384fee885f0197d29ea",
        "title": "题程修己竹障",
        "author": "文宗皇帝",
        "content": "良工运精思，巧极似有神。\n临窗忽覩繁阴合，再盼真假殊未分。",
        "dynasty": "唐",
        "collection_info": null
    },
    {
        "uuid": "b4debdd3672b698ca28f19709cdd1d61",
        "title": "宫中题",
        "author": "文宗皇帝",
        "content": "辇路生春草，上林花发时。\n凭高何限意，无復侍臣知。",
        "dynasty": "唐",
        "collection_info": null
    },
    {
        "uuid": "d7b2716540a8e0d2ff83ca6af0d9b9f5",
        "title": "上巳日赐裴度",
        "author": "文宗皇帝",
        "content": "注想待元老，识君恨不早。\n我家柱石衰，忧来学丘祷。",
        "dynasty": "唐",
        "collection_info": null
    },
    {
        "uuid": "ebb6a5dcc5dfaeb1bfa50c8bbd701fbe",
        "title": "上元日二首 一",
        "author": "文宗皇帝",
        "content": "上元高会集羣仙，心斋何事欲祈年。\n丹诚傥彻玉帝座，且共吾人庆大田。",
        "dynasty": "唐",
        "collection_info": null
    },
    {
        "uuid": "b9b52578c9f825d37739ccc7201273d1",
        "title": "上元日二首 二",
        "author": "文宗皇帝",
        "content": "蓂生三五叶初齐，上元羽客出桃蹊。\n不爱仙家登真诀，愿蒙四海福黔黎。",
        "dynasty": "唐",
        "collection_info": null
    },
    {
        "uuid": "8ac3564eeec1b8d0f311aa6a17a03c3c",
        "title": "夏日联句",
        "author": "文宗皇帝",
        "content": "人皆苦炎热，我爱夏日长。\n熏风自南来，殿阁生微凉。",
        "dynasty": "唐",
        "collection_info": null
    }
]