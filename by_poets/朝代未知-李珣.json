[
    {
        "title": "浣溪沙·入夏偏宜淡薄妆",
        "author": "李珣",
        "content": "入夏偏宜淡薄妆，越罗衣褪郁金黄，翠钿檀注助容光。\n相见无言还有恨，几回拚却又思量，月窗香径梦悠飏。",
        "dynasty": null,
        "collection_info": null
    },
    {
        "title": "浣溪沙·晚出闲庭看海棠",
        "author": "李珣",
        "content": "晚出闲庭看海棠，风流学得内家妆，小钗横戴一枝芳。\n镂玉梳斜云鬓腻，缕金衣透雪肌香，暗思何事立残阳。",
        "dynasty": null,
        "collection_info": null
    },
    {
        "title": "浣溪沙·访旧伤离欲断魂",
        "author": "李珣",
        "content": "访旧伤离欲断魂，无因重见玉楼人，六街微雨镂香尘。\n早为不逢巫峡梦，那堪虚度锦江春，遇花倾酒莫辞频。",
        "dynasty": null,
        "collection_info": null
    },
    {
        "title": "浣溪沙·红藕花香到槛频",
        "author": "李珣",
        "content": "红藕花香到槛频，可堪闲忆似花人，旧欢如梦绝音尘。\n翠叠画屏山隐隐，冷铺纹簟水潾潾，断魂何处一蝉新。",
        "dynasty": null,
        "collection_info": null
    },
    {
        "title": "渔歌子·楚山青",
        "author": "李珣",
        "content": "楚山青，湘水绿，春风淡荡看不足。\n草芊芊，花簇簇，渔艇棹歌相续。\n信浮沉，无管束，钓回乘月归湾曲。\n酒盈樽，云满屋，不见人间荣辱。",
        "dynasty": null,
        "collection_info": null
    },
    {
        "title": "渔歌子·荻花秋",
        "author": "李珣",
        "content": "荻花秋，潇湘夜，橘洲佳景如屏画。\n碧烟中，明月下，小艇垂纶初罢。\n水为乡，篷作舍，鱼羹稻饭常餐也。\n酒盈杯，书满架，名利不将心挂。",
        "dynasty": null,
        "collection_info": null
    },
    {
        "title": "渔歌子·柳垂丝",
        "author": "李珣",
        "content": "柳垂丝，花满树，莺啼楚岸春山暮。\n棹轻舟，出深浦，缓唱渔歌归去。\n罢垂纶，还酌醑，孤村遥指云遮处。\n下长汀，临浅渡，惊起一行沙鹭。",
        "dynasty": null,
        "collection_info": null
    },
    {
        "title": "渔歌子·九疑山",
        "author": "李珣",
        "content": "九疑山，三湘水，芦花时节秋风起。\n水云间，山月里，棹月穿云游戏。\n鼓清琴，倾绿蚁，扁舟自得逍遥志。\n任东西，无定止，不议人间醒醉。",
        "dynasty": null,
        "collection_info": null
    },
    {
        "title": "巫山一段云·有客经巫峡",
        "author": "李珣",
        "content": "有客经巫峡，停桡向水湄。\n楚王曾此梦瑶姬，一梦杳无期。\n尘暗珠帘卷，香消翠帷垂。\n西风回首不胜悲，暮雨洒空祠。",
        "dynasty": null,
        "collection_info": null
    },
    {
        "title": "巫山一段云·古庙依青嶂",
        "author": "李珣",
        "content": "古庙依青嶂，行宫枕碧流。\n水声山色锁妆楼，往事思悠悠。\n云雨朝还暮，烟花春复秋。\n啼猿何必近孤舟，行客自多愁。",
        "dynasty": null,
        "collection_info": null
    },
    {
        "title": "临江仙·帘卷池心小阁虚",
        "author": "李珣",
        "content": "帘卷池心小阁虚，暂凉闲步徐徐。\n芰荷经雨半凋疏，拂堤垂柳，蝉噪夕阳余。\n不语低鬟幽思远，玉钗斜坠双鱼。\n几回偷看寄来书，离情别恨，相隔欲何如。",
        "dynasty": null,
        "collection_info": null
    },
    {
        "title": "临江仙·莺报帘前暖日红",
        "author": "李珣",
        "content": "莺报帘前暖日红，玉炉残麝犹浓。\n起来闺思尚疏慵，别愁春梦，谁解此情悰。\n强整娇姿临宝镜，小池一朵芙蓉。\n旧欢无处再寻踪，更堪回顾，屏画九疑峰。",
        "dynasty": null,
        "collection_info": null
    },
    {
        "title": "南乡子·烟漠漠",
        "author": "李珣",
        "content": "烟漠漠，雨凄凄，岸花零落鹧鸪啼。\n远客扁舟临野渡，思乡处，潮退水平春色暮。",
        "dynasty": null,
        "collection_info": null
    },
    {
        "title": "南乡子·兰棹举",
        "author": "李珣",
        "content": "兰棹举，水纹开，竞携藤笼采莲来。\n回塘深处遥相见，邀同宴，绿酒一卮红上面。",
        "dynasty": null,
        "collection_info": null
    },
    {
        "title": "南乡子·归路近",
        "author": "李珣",
        "content": "归路近，扣舷歌，采真珠处水风多。\n曲岸小桥山月过，烟深锁，豆蔻花垂千万朵。",
        "dynasty": null,
        "collection_info": null
    },
    {
        "title": "南乡子·乘彩舫",
        "author": "李珣",
        "content": "乘彩舫，过莲塘，棹歌惊起睡鸳鸯。\n游女带香偎伴笑，争窈窕，竞折团荷遮晚照。",
        "dynasty": null,
        "collection_info": null
    },
    {
        "title": "南乡子·倾绿蚁",
        "author": "李珣",
        "content": "倾绿蚁，泛红螺，闲邀女伴簇笙歌。\n避暑信船轻浪里，闲游戏，夹岸荔枝红蘸水。",
        "dynasty": null,
        "collection_info": null
    },
    {
        "title": "南乡子·云带雨",
        "author": "李珣",
        "content": "云带雨，浪迎风，钓翁回棹碧湾中。\n春酒香熟鲈鱼美，谁同醉？\n缆却扁舟篷底睡。",
        "dynasty": null,
        "collection_info": null
    },
    {
        "title": "南乡子·沙月静",
        "author": "李珣",
        "content": "沙月静，水烟轻，芰荷香里夜船行。\n绿鬟红脸谁家女？\n遥相顾，缓唱棹歌极浦去。",
        "dynasty": null,
        "collection_info": null
    },
    {
        "title": "南乡子·渔市散",
        "author": "李珣",
        "content": "渔市散，渡船稀，越南云树望中微。\n行客待湘天欲暮，送春浦，愁听猩猩啼瘴雨。",
        "dynasty": null,
        "collection_info": null
    },
    {
        "title": "南乡子·拢云髻",
        "author": "李珣",
        "content": "拢云髻，背犀梳，焦红衫映绿罗裙。\n越王台下春风暖，药盈岸，游赏每邀邻女伴。",
        "dynasty": null,
        "collection_info": null
    },
    {
        "title": "南乡子·相见处",
        "author": "李珣",
        "content": "相见处，晚晴天，斜桐花下越台前。\n暗里回眸深属意，遗双翠，骑象背人先过水。",
        "dynasty": null,
        "collection_info": null
    },
    {
        "title": "女冠子·星高月午",
        "author": "李珣",
        "content": "星高月午，丹桂青松深处。\n醮坛开，金磬敲清露，珠幢立翠苔。\n步虚声缥缈，想象思徘徊。\n晓天归去路，指蓬莱。",
        "dynasty": null,
        "collection_info": null
    },
    {
        "title": "女冠子·春山夜静",
        "author": "李珣",
        "content": "春山夜静，愁闻洞天疏磬。\n玉堂虚，细雾垂珠佩，轻烟曳翠裙。\n对花情脉脉，望月步徐徐。\n刘阮今何处？绝来书。",
        "dynasty": null,
        "collection_info": null
    },
    {
        "title": "酒泉子·寂寞青楼",
        "author": "李珣",
        "content": "寂寞青楼，风触绣帘珠碎撼。\n月朦胧，花暗淡，锁春愁。\n寻想往事依稀梦，泪脸桃红色重。\n鬓欹蝉。钗坠凤，思悠悠。",
        "dynasty": null,
        "collection_info": null
    },
    {
        "title": "酒泉子·雨渍花零",
        "author": "李珣",
        "content": "雨渍花零，红散香凋池两岸。\n别情遥，春歌断，掩银屏。\n孤帆早晚离三楚，闲理钿筝愁几许？\n曲中情，弦上语，不堪听。",
        "dynasty": null,
        "collection_info": null
    },
    {
        "title": "酒泉子·秋雨联绵",
        "author": "李珣",
        "content": "秋雨联绵，声散败荷丛里。\n那堪深夜枕前听，酒初醒。\n牵愁惹思更无停，烛暗香凝天欲曙。\n细和烟，冷和雨，透帘旌。",
        "dynasty": null,
        "collection_info": null
    },
    {
        "title": "酒泉子·秋月婵娟",
        "author": "李珣",
        "content": "秋月婵娟，皎洁碧纱窗外。\n照花穿竹冷沉沉，印池心。\n凝露滴，砌蛩吟，惊觉谢娘残梦。\n夜深斜傍枕前来，影徘徊。",
        "dynasty": null,
        "collection_info": null
    },
    {
        "title": "望远行·春日迟迟思寂寥",
        "author": "李珣",
        "content": "春日迟迟思寂寥，行客关山路遥。\n琼窗时听语莺娇，柳丝牵恨一条条。\n休晕绣，罢吹萧，貌逐残花暗凋。\n同心犹结旧裙腰，忍辜风月度良宵。",
        "dynasty": null,
        "collection_info": null
    },
    {
        "title": "望远行·露滴幽庭落叶时",
        "author": "李珣",
        "content": "露滴幽庭落叶时，愁聚萧娘柳眉。\n玉郎一去负佳期，水云迢递雁书迟。\n屏半掩，枕斜欹，蜡泪无言对垂。\n吟蛩断续漏频移，入窗明月鉴空帷。",
        "dynasty": null,
        "collection_info": null
    },
    {
        "title": "菩萨蛮·回塘起波纹细",
        "author": "李珣",
        "content": "回塘起波纹细，剌桐花里门斜闭。\n残日照平芜，双双飞鹧鸪。\n征帆何处客，相见还相隔。\n不语欲魂消，望中烟水遥。",
        "dynasty": null,
        "collection_info": null
    },
    {
        "title": "菩萨蛮·等闲将度三春景",
        "author": "李珣",
        "content": "等闲将度三春景，帘垂碧砌参差影。\n曲槛日初斜，杜鹃啼落花。\n恨君容易处，又话潇湘去。\n凝思倚屏山，泪流红脸斑。",
        "dynasty": null,
        "collection_info": null
    },
    {
        "title": "菩萨蛮·隔帘微雨双飞燕",
        "author": "李珣",
        "content": "隔帘微雨双飞燕，砌花零落红深浅。\n捻得宝筝凋，心随征棹遥。\n楚天云外路，动便经年去。\n香断画屏深，旧欢何处寻。",
        "dynasty": null,
        "collection_info": null
    },
    {
        "title": "西溪子·金缕翠钿浮动",
        "author": "李珣",
        "content": "金缕翠钿浮动，妆罢小窗圆梦。\n日高时，春已老，人来到，满地落花慵扫。\n无语倚屏风，泣残红。",
        "dynasty": null,
        "collection_info": null
    },
    {
        "title": "虞美人·金笼莺报天将曙",
        "author": "李珣",
        "content": "金笼莺报天将曙，惊起分飞处。\n夜来潜与玉郎期，多情不觉酒醒迟，失归期。\n映花避月遥相送，腻髻偏凤。\n欲回娇步入香闺，倚屏无语捻云篦，翠眉低。",
        "dynasty": null,
        "collection_info": null
    },
    {
        "title": "河传·去去",
        "author": "李珣",
        "content": "去去，何处？迢迢巴楚，山水相连。\n朝云暮雨，依旧十二峰前，猿声到客船。\n愁肠岂异丁香结？因离别，故国音书绝。\n想佳人花下，对明月春风，恨应同。",
        "dynasty": null,
        "collection_info": null
    },
    {
        "title": "河传·春暮",
        "author": "李珣",
        "content": "春暮，微雨。送君南浦，愁敛双蛾。\n落花深处，啼鸟似逐离散，粉檀珠泪和。\n临流更把同心结，情哽咽，后会何时节？\n不堪回首，相望已隔汀洲，檐声幽。",
        "dynasty": null,
        "collection_info": null
    }
]