[
    {
        "uuid": "da3debce318a3dd1701791b7d06770f8",
        "title": "秋意",
        "author": "蒋廷玉",
        "content": "秋意如诗淡，又如湘水清。\n无家人易感，有笔画难成。\n月冷砧千杵，江空鴈一声。\n梦回蕉叶上，残雨几番鸣。",
        "dynasty": "宋",
        "collection_info": null
    },
    {
        "uuid": "e8bba70eccb3bfc90af6d52977e39282",
        "title": "浄剎",
        "author": "蒋廷玉",
        "content": "碑上文难读，开山失所传。\n岩松秋落子，石井夜添泉。\n地旷常多月，厨寒不起烟。\n昔年曾有虎，来到寺门前。",
        "dynasty": "宋",
        "collection_info": null
    },
    {
        "uuid": "878052f2ec8bfbab08dcb8bd1de92e34",
        "title": "绦",
        "author": "蒋廷玉",
        "content": "八百青铜买，归来繫黑豹。\n松毛倒垂膝，椶绠曲围腰。\n稳称轻纱帽，宜悬小药瓢。\n有时吟未就，频在手中摇。",
        "dynasty": "宋",
        "collection_info": null
    },
    {
        "uuid": "686b6da15e9d8be03634ef784fbf1e94",
        "title": "补衣",
        "author": "蒋廷玉",
        "content": "百补未成片，何缘御得寒。\n拆时如网裂，纫处着针难。\n色样多无定，花纹斗不完。\n分明类禅衲，其奈戴儒冠。",
        "dynasty": "宋",
        "collection_info": null
    },
    {
        "uuid": "3d8466feb4782ac061a6e3f930ef7736",
        "title": "赠陈宗之",
        "author": "蒋廷玉",
        "content": "经营一室面清波，不是儒衣不见过。\n南渡好诗都刻尽，中朝名士与交多。\n分甘书史窝中老，兴在江湖醉后歌。\n门外今年桐又长，不知堪繫我船么。",
        "dynasty": "宋",
        "collection_info": null
    },
    {
        "uuid": "d39115c5c2ec4e0fa8749475d128625a",
        "title": "叶梦麟往惟扬",
        "author": "蒋廷玉",
        "content": "一马扬州路，桃开几树花。\n春光无拣择，淮地亦繁华。\n日惨长江水，风昏古战沙。\n争雄旧时事，君去莫思家。",
        "dynasty": "宋",
        "collection_info": null
    }
]