[
    {
        "uuid": "8c794fdb61150f3fac7dbcb6567905b1",
        "title": "水调歌头 云冻鸟飞灭",
        "author": "袁去华",
        "content": "云冻鸟飞灭，春意着林峦。\n姮娥何事，醉撼瑞叶落人间。\n斜入酒楼歌处，微褪茅檐烟际，窗户漾光寒。\n西帝游何许，翳凤更骖鸾。\n玉楼耸，银海眩，倚阑干。\n渔蓑江上归去，浑胜画图看。\n三嗅疏枝冷蕊，索共梅花一笑，相对两无言。\n月影黄昏里，清兴绕吴山。",
        "dynasty": "宋",
        "collection_info": null
    },
    {
        "uuid": "1a829d86ba367458dfae824847003edb",
        "title": "水调歌头 吴门古都会",
        "author": "袁去华",
        "content": "吴门古都会，畴昔记曾游。\n轻帆卸处，西风吹老白苹洲。\n试觅姑苏台榭，尚想吴王宫阙，陆海跨鳌头。\n西子竟何许，水殿漫凉秋。\n画图中，烟际寺，水边楼。\n叫云横玉，须臾三弄不胜愁。\n兴废都归闲梦，俯仰已成陈迹，家在泽南州。\n有恨向谁说，月涌大江流。",
        "dynasty": "宋",
        "collection_info": null
    },
    {
        "uuid": "26e856717729d4766a2a4914eeb68cb1",
        "title": "水调歌头 天下最奇处",
        "author": "袁去华",
        "content": "天下最奇处，绿水照朱楼。\n三高仙去，白头千古想风流。\n跨海晴虹垂饮，极目沧波无际，落日去渔舟。\n苹末西风起，橘柚洞庭秋。\n记当年，携长剑，觅封侯。\n而今憔悴长安，客里叹淹留。\n回首洪崖西畔，随分生涯可老，卒岁不知愁。\n做个终焉计，谁羡五湖游。",
        "dynasty": "宋",
        "collection_info": null
    },
    {
        "uuid": "966cb871a162e5a88c00530431ae9170",
        "title": "水调歌头 一叶堕金井",
        "author": "袁去华",
        "content": "一叶堕金井，秋色满蟾宫。\n婵娟影里，玉箫吹断碧芙蓉。\n缭绕宫墙千雉，森耸觚棱双阙，缥缈五云中。\n郁郁葱葱处，佳气夜如虹。\n日华边，江海客，每从容。\n青钱万选，北门东观会留侬。\n堪叹搏沙一散，今夜扁舟何许，红蓼碧芦丛。\n无地寄愁绝，把酒酹西风。",
        "dynasty": "宋",
        "collection_info": null
    },
    {
        "uuid": "c5b68ae73dcdc55fc9efacee232ab3a5",
        "title": "水调歌头 笔阵万人敌",
        "author": "袁去华",
        "content": "笔阵万人敌，风韵玉壶冰。\n文章万丈光焰，论价抵连城。\n小试冯川三异，无数成阴桃李，寒谷自春生。\n奏牍三千字，晁董已销声。\n玺书下，天尺五，运千龄。\n长安知在何处，指点日边明。\n看取纶巾羽扇，静扫神州赤县，功业小良平。\n翻笑凌烟阁，双鬓半星星。",
        "dynasty": "宋",
        "collection_info": null
    },
    {
        "uuid": "486616c925571e80a2257aec1d71b0b4",
        "title": "水调歌头 雄跨洞庭野",
        "author": "袁去华",
        "content": "雄跨洞庭野，楚望古湘州。\n何王台殿，危基百尺自西刘。\n尚想霓旌千骑，依约入云歌吹，屈指几经秋。\n叹息繁华地，兴废两悠悠。\n登临处，乔木老，大江流。\n书生报国无地，空白九分头。\n一夜寒生关塞，万里云埋陵阙，耿耿恨难休。\n徙倚霜风里，落日伴人愁。",
        "dynasty": "宋",
        "collection_info": null
    },
    {
        "uuid": "74f73b631afa7e2b1a0559b2098205b6",
        "title": "水调歌头 鸟影度疏木",
        "author": "袁去华",
        "content": "鸟影度疏木，天势入平湖。\n沧波万顷，轻风落日片帆孤。\n渡口千章云木，苒苒炊烟一缕，人在翠微居。\n客里更愁绝，回首忆吾庐。\n功名事，今老矣，待何如。\n拂衣归去，谁道张翰为莼鲈。\n且就竹深荷静，坐看山高月小，剧饮与谁俱。\n长啸动林木，意气欲凌虚。",
        "dynasty": "宋",
        "collection_info": null
    },
    {
        "uuid": "a551eb92b3b47bb97d0fb0231e3436e1",
        "title": "念奴娇 蕊珠宫女弄幽妍",
        "author": "袁去华",
        "content": "蕊珠宫女弄幽妍，初着春心娇小。\n自白真香，浑胜似、姑射冰肌窈窕。\n带雪茅檐，临溪篱落，占却春多少。\n天寒日暮，有人愁绝行绕。\n长记流水桥边，雨晴烟淡，袅一枝清晓。\n梦想经年开病眼，把酒风前一笑。\n花骨娇多，不禁人觑，只怕轻飞了。\n无端羌管，夜阑声入云杪。",
        "dynasty": "宋",
        "collection_info": null
    },
    {
        "uuid": "921896e685615c65bf84477184390b7a",
        "title": "念奴娇 水边篱落独横枝",
        "author": "袁去华",
        "content": "水边篱落独横枝，苒苒风烟岑寂。\n踏雪寻芳村路永，竹屋西头遥识。\n蕙草香销，小桃红未，醉眼惊春色。\n罗浮何处，断肠无限陈迹。\n憔悴素脸朱唇，天寒日暮，倚琅玕无力。\n岁晚天涯驿使远，难寄江南消息。\n自笑平生，怜清惜淡，故国曾亲植。\n百花虽好，问还有恁标格。",
        "dynasty": "宋",
        "collection_info": null
    },
    {
        "uuid": "3fbfdce1dcce2aef8cdd47aa7a0f6266",
        "title": "念奴娇 竹阴窗户荐微凉",
        "author": "袁去华",
        "content": "竹阴窗户荐微凉，积雨郊墟新霁。\n万里飞云都过尽，天阙星河如洗。\n檐隙风来，流萤飘堕，苒苒还飞起。\n魂清骨冷，坐来衣润空翠。\n勘笑丘壑闲身，儒冠相误，着青衫朝市。\n功业君看清镜里，两鬓于今如此。\n身外纷纷，倘来适去，到了成何事。\n人生一世，种瓜何处无地。",
        "dynasty": "宋",
        "collection_info": null
    },
    {
        "uuid": "b55f2ad851ae646bf77889d9cfd99abb",
        "title": "念奴娇 满城风雨近重阳",
        "author": "袁去华",
        "content": "满城风雨近重阳，云卷天空垂幕。\n林表初阳光似洗，屋角呼晴双鹊。\n香泽方熏，烘帘初下，森森霜华薄。\n发妆酒暖，殢人须要同酌。\n老手为拂春山，休夸京兆扫，宫眉难学。\n客里清欢随分有，争似还家时乐。\n料得厌厌，云窗深锁，宽尽黄金约。\n不堪重省，泪和灯烬偷落。",
        "dynasty": "宋",
        "collection_info": null
    },
    {
        "uuid": "c71f4f75c7a175f8bbd24c8db764873e",
        "title": "念奴娇 一番雨过一番凉",
        "author": "袁去华",
        "content": "一番雨过一番凉，秋入苍崖青壁。\n昼日多阴，还又是、重九飘零江国。\n瘦水鳞鳞，长烟袅袅，枫叶千林赤。\n南山入望，为谁依旧佳色。\n随分绿酒黄花，联镳飞盖，总龙山豪客。\n人世高歌狂笑外，扰扰于身何得。\n短发萧萧，风吹乌帽，醉里从敧侧。\n明年虽健，未知何处相忆。",
        "dynasty": "宋",
        "collection_info": null
    },
    {
        "uuid": "e51c28526e484ca720d47a89cbfd8c56",
        "title": "水龙吟 晚来侧侧清寒",
        "author": "袁去华",
        "content": "晚来侧侧清寒，冻云万里回飞鸟。\n故园梦断，单于吹罢，房栊易晓。\n西帝神游，万妃缟袂，相看一笑。\n泛扁舟乘兴，蹇驴觅句，山阴曲、霸陵道。\n舞态随风窈窕。\n任穿帘，儿童休扫。\n洛阳高卧，萧条门巷，悄无人到。\n供断诗愁，夜窗还共，陈编相照。\n念寒梅映水，匀妆弄粉，与谁争好。",
        "dynasty": "宋",
        "collection_info": null
    },
    {
        "uuid": "76ae3dfde43233b857bbe587c53a705d",
        "title": "水龙吟 汉家经略中原",
        "author": "袁去华",
        "content": "汉家经略中原，上游眷此喉衿地。\n风行雷动，无前伟绩，伊谁扬厉。\n玉帐筹边，绣衣给饟，江上增气。\n自武侯蜕迹，羊公缓带，功名事、更谁继。\n方□长驱万里。\n笑谈间、生擒元济。\n非熊未兆，封留终在，同功异世。\n刻就丰碑，万山直下，不须沈水。\n要追攀二雅，流传千古，属骚人记。",
        "dynasty": "宋",
        "collection_info": null
    },
    {
        "uuid": "7d0bc6524321079569015a47e7053c38",
        "title": "水龙吟 汉江流入苍烟",
        "author": "袁去华",
        "content": "汉江流入苍烟，戍楼吊古临无地。\n清霜初肃，鹰扬隼击，青霄凌厉。\n新雁声中，夕阳影里，千崖秋气。\n念东篱采菊，龙山落帽，风流在、尚堪继。\n引满松醪径醉。\n诵坡仙、临漳宵济。\n茱萸细看，明年谁健，空悲身世。\n儿辈何知，更休说似，登山临水。\n那纷纷毁誉，耳边风过，我何曾记。",
        "dynasty": "宋",
        "collection_info": null
    },
    {
        "uuid": "fd83e0fd2dd0e616fc3c3b931a0f5022",
        "title": "满庭芳 雨送凉来",
        "author": "袁去华",
        "content": "雨送凉来，风将云去，晚天千顷玻璃。\n婵娟依旧，出海较些迟。\n玉兔秋毫可数，疏星外、乌鹊南飞。\n今何夕，空浮大白，一笑共谁持。\n团栾，成露坐，云鬟香雾，玉臂清辉。\n任短髭争挽，问我归期。\n三弄楼头长笛，愁人处、休苦高吹。\n沈吟久，搘颐细数，四十九年非。",
        "dynasty": "宋",
        "collection_info": null
    },
    {
        "uuid": "cc0fc836d2ae5d1f1f084988d93e08c5",
        "title": "满庭芳 麦陇黄轻",
        "author": "袁去华",
        "content": "麦陇黄轻，桑畴绿暗，野桥新碧泱泱。\n怕春归去，莺语燕飞忙。\n风定闲花自落，穿幽径、拾蕊寻香。\n曾来处，孤云翠壁，依旧挂斜阳。\n客愁，知几许，唯思径醉，谁与持觞。\n料文君衣带，为我偷长。\n苦忆新晴昼永，闲相伴、刺绣明窗。\n何时得，西风夜雨，枕簟共新凉。",
        "dynasty": "宋",
        "collection_info": null
    },
    {
        "uuid": "ab6de900bbefd4ffb0fccfb56865c54f",
        "title": "满庭芳 马上催归",
        "author": "袁去华",
        "content": "马上催归，枕边唤起，谢他闲管闲愁。\n正难行处，云木叫钩辀。\n似笑天涯倦客，区区地、着甚来由。\n真怜我，提壶劝饮，一醉散千忧。\n人生，谁满百，闲中最乐，饱外何求。\n算苦无官况，莫要来休。\n住个溪山好处，随缘老、蜡屐渔舟。\n虽难比，东山绿野，得似个优游。",
        "dynasty": "宋",
        "collection_info": null
    },
    {
        "uuid": "9b580da23dfa23fee7a38c0e5cab1bce",
        "title": "满江红 香雾空蒙",
        "author": "袁去华",
        "content": "香雾空蒙，檐牙外、流萤自照。\n夜向久、明河东畔，电飞云绕。\n错落疏星垂屋角，须臾万弩鸣林杪。\n渐翠竹、苍梧嫩凉生，惊秋早。\n人语静，签声杳。\n珍簟冷，纱厨小。\n想云窗依旧，梦寻难到。\n雁足空来书断绝，眉头顿着愁多少。\n纵细写、琴心有谁知，朱弦悄。",
        "dynasty": "宋",
        "collection_info": null
    },
    {
        "uuid": "f9c0b7fde342fe545c7fd1746f897ca8",
        "title": "满江红 画栋珠帘",
        "author": "袁去华",
        "content": "画栋珠帘，临无地、沧波万顷。\n云尽敛、西山横翠，半江沈影。\n斜日明边回白鸟，晚烟深处迷渔艇。\n听棹歌、游女采莲归，声相应。\n愁似织，人谁省。\n情纵在，欢难更。\n满身香犹是，旧时笋令。\n宦海归来尘扑帽，酒徒散尽霜侵鬓。\n最愁处、独立咏苍茫，西风劲。",
        "dynasty": "宋",
        "collection_info": null
    },
    {
        "uuid": "66ffd100e8b3ab2d1f02824f76d15632",
        "title": "满江红 社雨初晴",
        "author": "袁去华",
        "content": "社雨初晴，烟光暖、吴山滴翠。\n望绛阙、祥云亏蔽，粉垣千雉。\n万柳低垂春似酒，微风不动天如醉。\n遍万井、嬉嬉画图中，欢声里。\n嗟倦客，道傍李。\n看人事，槐根蚁。\n立苍茫俯仰，漫悲身世。\n靖节依然求县令，元龙老去空豪气。\n便乘兴、一叶泛沧浪，吾归矣。",
        "dynasty": "宋",
        "collection_info": null
    },
    {
        "uuid": "eace7c3f8697e27813fdd5f40a1635aa",
        "title": "兰陵王 晓阴薄",
        "author": "袁去华",
        "content": "晓阴薄。\n隔屋呼晴噪鹊。\n长烟袅、轻素望中，林表初阳照城郭。\n秋容自寂寞。\n清浅溪痕旋落。\n桥虹外，明嶂万重，云木千章映楼阁。\n天涯信飘泊。\n漫水绕郴山，尺素难托。\n文园多病宽衣索。\n最长笛声断，画阑凭暖，黄昏前后况味恶。\n甚良宵闲却。\n辽邈。\n误行乐。\n料恨寄徽弦，心倦梳掠。\n西风满院垂帘幕。\n对千里明月，五更悲角。\n归期秋尽，尚未定，怎睡着。",
        "dynasty": "宋",
        "collection_info": null
    },
    {
        "uuid": "a6e97f49c552fd1c4d2e934512a10dd7",
        "title": "兰陵王 小桥直",
        "author": "袁去华",
        "content": "小桥直。\n林表遥岑寸碧。\n斜阳外、霞绚晚空，一目千里总佳色。\n初寒遍泽国。\n投老依然是客。\n功名事，云散鸟飞，匣里青萍漫三尺。\n重来怆陈迹。\n又水褪沙痕，风满帆席。\n鲈肥莼美曾同食。\n听虚阁松韵，古墙竹影，参差犹记过此驿。\n傍溪南山北。\n悲恻。\n暗愁积。\n拥绣被焚香，谁伴孤寂。\n追寻恩怨无穷极。\n正难续幽梦，厌闻邻笛。\n那堪檐外，更夜雨，断又滴。",
        "dynasty": "宋",
        "collection_info": null
    },
    {
        "uuid": "3bb21b883c7d8ab6378b51ee05abd58a",
        "title": "六州歌头 柴桑高隐",
        "author": "袁去华",
        "content": "柴桑高隐，邱壑岁寒姿。\n北窗下，羲黄上，古人期。\n俗人疑。\n束带真难事，赋归去，吾庐好，斜川路，携筇杖，看云飞。\n六翮冥冥高举，青霄外、矰缴何施。\n且流行坎止，人世任相违。\n采菊东篱。\n正悠然、见南山处，无穷景，与心会，有谁知。\n琴中趣，杯中物，醉中诗。\n可忘机。\n一笑骑鲸去，向千载，赏音稀。\n嗟倦翼，瞻遗像，是吾师。\n门外空馀衰柳，摇疏翠、斜日辉辉。\n遣行人到此，感叹不胜悲。\n物是人非。",
        "dynasty": "宋",
        "collection_info": null
    },
    {
        "uuid": "2013ba02e31d4256273f201eefdf4bc0",
        "title": "瑞鹤仙 郊原初过雨",
        "author": "袁去华",
        "content": "郊原初过雨。\n见败叶零乱，风定犹舞。\n斜阳挂深树。\n映浓愁浅黛，遥山眉妩。\n来时旧路。\n尚岩花、娇黄半吐。\n到而今，唯有溪边流水，见人如故。\n无语。\n邮亭深静，下马还寻，旧曾题处。\n无聊倦旅。\n伤离恨，最愁苦。\n纵收香藏镜，他年重到，人面桃花在否。\n念沈沈、小阁幽窗，有时梦去。",
        "dynasty": "宋",
        "collection_info": null
    },
    {
        "uuid": "12156c61bc41b40b08563f8ac3f1ec5b",
        "title": "荔枝香近・荔枝香 晓来丹枫过雨",
        "author": "袁去华",
        "content": "晓来丹枫过雨，净如扫。\n霜空横雁，寒日翻鸦，惊嗟岁月如流，更被酒迷花恼。\n转眼吴霜，点鬓催老。\n细思欢游旧事，还自笑。\n断雨残云，都总似、梦初觉。\n锦鳞书断，宝箧香销向谁表。\n尽情说似啼鸟。",
        "dynasty": "宋",
        "collection_info": null
    },
    {
        "uuid": "701894c36387dae98052cd5c0b3c10f3",
        "title": "卓牌子近 曲沼朱阑",
        "author": "袁去华",
        "content": "曲沼朱阑，缭墙翠竹晴昼。\n金万缕、摇摇风柳。\n还是燕子归时，花信来后。\n看淡净洗妆态，梅样瘦。\n春初透。\n尽日明窗相守。\n闲共我焚香，伴伊刺绣。\n睡眼剩剩，今朝早是病酒。\n那堪更、困人时候。",
        "dynasty": "宋",
        "collection_info": null
    },
    {
        "uuid": "4db7fe0e86a254445e65456315e8f8c5",
        "title": "剑器近 夜来雨",
        "author": "袁去华",
        "content": "夜来雨。\n赖倩得、东风吹住。\n海棠正妖饶处。\n且留取。\n悄庭户。\n试细听、莺啼燕语。\n分明共人愁绪。\n怕春去。\n佳树。\n翠阴初转午。\n重帘未卷，乍睡起、寂寞看风絮。\n偷弹清泪寄烟波，见江头故人，为言憔悴如许。\n彩笺无数。\n去却寒暄，到了浑无定据。\n断肠落日千山暮。",
        "dynasty": "宋",
        "collection_info": null
    },
    {
        "uuid": "468341acc2260bfe5e6114812e0a78af",
        "title": "木兰花慢 □中原望眼",
        "author": "袁去华",
        "content": "□中原望眼，正汉水、接天流。\n渐霁雨虹消，清风面旋，借我凉秋。\n草庐旧三顾处，但孤云、翠壁晚悠悠。\n唯有兰皋解佩，至今犹话离愁。\n迟留。\n叹息此生浮。\n去去老沧洲。\n念岁月侵寻，闲中最乐，饱外何求。\n功名付他分定，也谁能、伴得赤松游。\n尊酒相逢，更莫问侬，依旧狂不。",
        "dynasty": "宋",
        "collection_info": null
    },
    {
        "uuid": "b4a2c1646cb4cc0d1eba56fa1ec4315e",
        "title": "八声甘州 正阴阴、夏木听黄鹂",
        "author": "袁去华",
        "content": "正阴阴、夏木听黄鹂，百啭语惺松。\n乍钩窗意适，临池倒影，竹树青葱。\n翠盖红妆窈窕，香引一帘风。\n向晚追凉处，月挂梧桐。\n何处楼头吹笛，渐玉绳低侧，河汉横空。\n想调冰雪藕，清夜与谁同。\n贮离愁、难凭梦寄，纵遣书、何日有征鸿。\n房栊静，伴人孤寂，唯有鸣蛩。",
        "dynasty": "宋",
        "collection_info": null
    },
    {
        "uuid": "541cf7e9c1cb93a1073db9320f3a9729",
        "title": "宴清都 暮雨消烦暑",
        "author": "袁去华",
        "content": "暮雨消烦暑。\n房栊□、顿觉秋意如许。\n天高云杳，山横绀碧，桂华初吐。\n空庭静掩桐阴，更苒苒、流萤暗度。\n记那时、朱户迎风，西厢待月私语。\n佳期易失难重，馀香破镜，虽在何据。\n如今要见，除非是梦，几时曾做。\n人言雁足传书，待尽写、相思寄与。\n又怎生、说得愁肠，千丝万缕。",
        "dynasty": "宋",
        "collection_info": null
    },
    {
        "uuid": "3f8f476b37e7933c8cfcb02fffe5c538",
        "title": "倾杯近 邃馆金铺半掩",
        "author": "袁去华",
        "content": "邃馆金铺半掩，帘幕参差影。\n睡起槐阴转午，鸟啼人寂静。\n残妆褪粉，松髻敧云慵不整。\n尽无言，手挼裙带绕花径。\n酒醒时，梦回处，旧事何堪省。\n共载寻春，并坐调筝何时更。\n心情尽日，一似杨花飞无定。\n未黄昏，又先愁夜永。",
        "dynasty": "宋",
        "collection_info": null
    },
    {
        "uuid": "a16ecea48db795ae7d9fda93992bb93b",
        "title": "长相思 叶舞殷红",
        "author": "袁去华",
        "content": "叶舞殷红，水摇瘦碧，隐约天际帆归。\n寒鸦影里，断雁声中，依然残照辉辉。\n立马看梅。\n试寻香嚼蕊，醉折繁枝。\n山翠扫修眉。\n记人人、蹙黛愁时。\n叹客里、光阴易失，霜侵短鬓，尘染征衣。\n阳台云归后，到如今、重见无期。\n流怨清商，空细写、琴心向谁。\n更难将、愁随梦去，相思惟有天知。",
        "dynasty": "宋",
        "collection_info": null
    },
    {
        "uuid": "8dc96674f3b73dd469155b607f5dd500",
        "title": "风流子 吴山新摇落",
        "author": "袁去华",
        "content": "吴山新摇落，湖光净、鸥鹭点涟漪。\n望一簇画楼，记沽酒处，几多鸣橹，争趁潮归。\n瑞烟外，缭墙迷远近，飞观耸参差。\n残日衬霞，散成锦绮，怒涛推月，辗上玻璃。\n西风吹残酒，重门闭，深院露下星稀。\n肠断凭肩私语，织锦新诗。\n想翠幄香消，都成闲梦，素弦声苦，浑是相思。\n还恁强自开解，重数归期。",
        "dynasty": "宋",
        "collection_info": null
    },
    {
        "uuid": "e14a140729669525e8f487e196ba461f",
        "title": "侧犯 篆销馀馥",
        "author": "袁去华",
        "content": "篆销馀馥，烛堆残蜡房栊晓。\n寒峭。\n看杏脸羞红、尚娇小。\n游蜂静院落，绿水摇池沼。\n闲绕。\n翠树底、搘颐听啼鸟。\n愁风怕雨，弹指春光了。\n音信杳。\n最堪恨、归雁过多少。\n困倚孤眠，昼长人悄。\n睡起依然，半窗残照。",
        "dynasty": "宋",
        "collection_info": null
    },
    {
        "uuid": "0540cff2b5a1ad00bbfb5381c8937766",
        "title": "贺新郎 晓色明窗绮",
        "author": "袁去华",
        "content": "晓色明窗绮。\n耿残灯、寒生翠幕，鸟啼人起。\n一夜西园新雨过，细草闲花似洗。\n漾澜影、柳塘春水。\n闲昼双飞归来燕，正东风、漫漫吹桃李。\n还是个，闷天气。\n回廊小院帘垂地。\n想连天、芳草萋迷，短长亭外。\n愁到春来依然在，旧事浑如梦里。\n又生怕、人惊憔悴。\n楼上谁家吹长笛，向曲中、说尽相思意。\n三弄处，寸心碎。",
        "dynasty": "宋",
        "collection_info": null
    },
    {
        "uuid": "d2e91d8b481248b15d67d953da33b40a",
        "title": "红林擒近 森木蝉初噪",
        "author": "袁去华",
        "content": "森木蝉初噪，淡烟梅半黄。\n睡起傍檐隙，墙梢挂斜阳。\n鱼跃浮萍破处，碎影颠倒垂杨。\n晚庭谁与追凉。\n清风散荷香。\n望极霞散绮，坐待月侵廊。\n调冰荐饮，全胜河朔飞觞。\n渐参横斗转，怀人未寝，别来偏觉今夜长。",
        "dynasty": "宋",
        "collection_info": null
    },
    {
        "uuid": "39b52d5588311383b151e17b01cd8d86",
        "title": "垂丝钓 江枫秋老",
        "author": "袁去华",
        "content": "江枫秋老。\n晓来红叶如扫。\n暮雨生寒，正北风低草。\n宾鸿早。\n乱半川残照。\n伤怀抱。\n记西园饮处，微云弄月，梅花人面争好。\n路长信杳。\n度日房栊悄。\n还是黄昏到。\n归梦少。\n纵梦归易觉。",
        "dynasty": "宋",
        "collection_info": null
    },
    {
        "uuid": "8159cc9d6001815b65e91f38ccff0405",
        "title": "安公子 弱柳丝千缕",
        "author": "袁去华",
        "content": "弱柳丝千缕。\n嫩黄匀遍鸦啼处。\n寒入罗衣春尚浅，过一番风雨。\n问燕子来时，绿水桥边路。\n曾画楼、见个人人否。\n料静掩云窗，尘满哀弦危柱。\n庾信愁如许。\n为谁都着眉端聚。\n独立东风弹泪眼，寄烟波东去。\n念永昼春闲，人倦如何度。\n闲傍枕、百啭黄鹂语。\n唤觉来厌厌，残照依然花坞。",
        "dynasty": "宋",
        "collection_info": null
    },
    {
        "uuid": "180ae7384e96147b4b079f06c8c8c81e",
        "title": "蓦山溪 蕊珠宫阙",
        "author": "袁去华",
        "content": "蕊珠宫阙，西帝陈嫔御。\n语笑梦中香，叹罗浮、几番春暮。\n江南岁晚，垂地冻云黄，修竹外，一枝斜，流水桥边路。\n小桃半吐。\n羞得无藏处。\n不怕雪霜欺，最难禁、豪风横雨。\n当年诗兴，犹自记扬州，今老矣，客天涯，还认何郎否。",
        "dynasty": "宋",
        "collection_info": null
    },
    {
        "uuid": "aa4c67d1dc93399fc36a46bf98045bcc",
        "title": "一丛花 东风吹恨着眉心",
        "author": "袁去华",
        "content": "东风吹恨着眉心。\n金约瘦难任。\n西窗翦烛浑如梦，最愁处、南陌分襟。\n香歇绣囊，尘生罗幌，憔悴到如今。\n小花幽院夜沈沈。\n凉月转槐阴。\n拂墙树动开朱户，又赢得、愁与更深。\n青翼不来，征鸿难倩，流怨入瑶琴。",
        "dynasty": "宋",
        "collection_info": null
    },
    {
        "uuid": "fd3d15e3b61c0c21451ec328c121feb4",
        "title": "雨中花・夜行船 江上西风晚",
        "author": "袁去华",
        "content": "江上西风晚。\n野水兼天远。\n云衣拖翠缕，易零乱。\n见柳叶满梢，秀色惊秋变。\n百岁今强半。\n两鬓青青，尽着吴霜偷换。\n向老来、功名心事懒。\n客里愁难遣。\n乍飘泊、有谁管。\n对照壁孤灯，相与秋虫叹。\n人间事，经了万千，这寂寞、几时曾见。",
        "dynasty": "宋",
        "collection_info": null
    },
    {
        "uuid": "85aa967c215eba7b0b4d791e420523cb",
        "title": "谒金门 春索寞",
        "author": "袁去华",
        "content": "春索寞。\n楼上晚来风恶。\n午醉初醒罗袖薄。\n护寒添翠幕。\n愁里花时过却。\n闲处泪珠偷落。\n憔悴只羞人问着。\n镜中还自觉。",
        "dynasty": "宋",
        "collection_info": null
    },
    {
        "uuid": "5fb0d7ab5fb18852dff615624b889ecc",
        "title": "谒金门 深院闭",
        "author": "袁去华",
        "content": "深院闭。\n漫漫东风桃李。\n芳草萋迷烟雨细。\n秦楼何处是。\n还是伤春意味。\n闲却踏青天气。\n折得海棠双蒂子。\n无言心自喜。",
        "dynasty": "宋",
        "collection_info": null
    },
    {
        "uuid": "6432bd6dc3447a1751f2658b325b4d26",
        "title": "谒金门 春寂寂",
        "author": "袁去华",
        "content": "春寂寂。\n尽日蜂寻窗隙。\n隔叶黄鹂声历历。\n满庭芳草碧。\n相对熏炉象尺。\n新睡觉来无力。\n几日郎边无信息。\n闲拈双六掷。",
        "dynasty": "宋",
        "collection_info": null
    },
    {
        "uuid": "64bde48d33d8992ec144144562af26cc",
        "title": "谒金门 归鸟急",
        "author": "袁去华",
        "content": "归鸟急。\n照水斜阳红湿。\n篷底夜凉风露入。\n藕花香习习。\n点滴城头漏涩。\n凄断草间虫泣。\n新恨旧愁眉上集。\n月斜还伫立。",
        "dynasty": "宋",
        "collection_info": null
    },
    {
        "uuid": "32d161897bb7e3515f29343d5c8d0191",
        "title": "谒金门 烟水阔",
        "author": "袁去华",
        "content": "烟水阔。\n夜久风生苹末。\n东舫西船人语绝。\n四更山吐月。\n客里光阴电抹。\n不记离家时节。\n楼上单于听未彻。\n又催征棹发。",
        "dynasty": "宋",
        "collection_info": null
    },
    {
        "uuid": "d3545c555f05dddac9394e81e69eb6e4",
        "title": "谒金门 云障日",
        "author": "袁去华",
        "content": "云障日。\n檐外雪销残滴。\n画阁红炉窗户窄。\n博山烟穗直。\n酒入横波滟溢。\n羞得梅无颜色。\n乡有温柔元未识。\n更从何处觅。",
        "dynasty": "宋",
        "collection_info": null
    },
    {
        "uuid": "477e90535a909f3419d3a9d5c9245210",
        "title": "谒金门 清汉曲",
        "author": "袁去华",
        "content": "清汉曲。\n天际落霞孤鹜。\n幽草墙阴秋更绿。\n倚檐三两竹。\n绣被焚香独宿。\n梦绕绿窗华屋。\n何日明眸光射目。\n夜阑更秉烛。",
        "dynasty": "宋",
        "collection_info": null
    },
    {
        "uuid": "7c247809d490c747333e62b677f7774a",
        "title": "金蕉叶 涛翻浪溢",
        "author": "袁去华",
        "content": "涛翻浪溢。\n调停得、似饧似蜜。\n试一饮、风生两腋。\n更烦襟顿失。\n雾縠衫儿袖窄。\n出纤纤、自传坐客。\n觑得他、烘地面赤。\n怎得来痛惜。",
        "dynasty": "宋",
        "collection_info": null
    },
    {
        "uuid": "35757ecb5e0dfd92fd5a6a6413dcc8dd",
        "title": "金蕉叶 行思坐忆",
        "author": "袁去华",
        "content": "行思坐忆。\n知他是、怎生过日。\n烦恼无、千万亿。\n诮将做饭吃。\n旧日轻怜痛惜。\n却如今、怨深恨极。\n不觉长吁叹息。\n便直恁下得。",
        "dynasty": "宋",
        "collection_info": null
    },
    {
        "uuid": "e1d4645d89a1d93b5d85bdd9d5174f4e",
        "title": "金蕉叶 江枫半赤",
        "author": "袁去华",
        "content": "江枫半赤。\n雨初晴、雁空绀碧。\n爱篱落、黄花秀色。\n带零露旋摘。\n向晚西风淡日。\n发萧萧、任从帽侧。\n更莫把茱萸叹息。\n且更持大白。",
        "dynasty": "宋",
        "collection_info": null
    },
    {
        "uuid": "3a973bf1d1ddce40d00e27660e10b0fe",
        "title": "金蕉叶 沈烟篆曲",
        "author": "袁去华",
        "content": "沈烟篆曲。\n可庭轩、翠梧荫绿。\n挂晚景、寒林数幅。\n对冰盘莹玉。\n印枕娇红透肉。\n眼偷垂、睡犹未足。\n试纤手、清泉戏掬。\n看风动槛竹。",
        "dynasty": "宋",
        "collection_info": null
    },
    {
        "uuid": "f7edd019bd35015799c52b24259fbe28",
        "title": "清平乐 嫩凉新霁",
        "author": "袁去华",
        "content": "嫩凉新霁。\n明月光如洗。\n长笛一声烟际起。\n人在危楼独倚。\n夜深风露娟娟。\n抱琴谁和流泉。\n只有乘鸾仙子，见人愁绝无眠。",
        "dynasty": "宋",
        "collection_info": null
    },
    {
        "uuid": "2c357ce064fbb7e5e209af6df3ca500c",
        "title": "清平乐 春愁错莫",
        "author": "袁去华",
        "content": "春愁错莫。\n风定花犹落。\n斗草踏青闲过却。\n乳燕鸣鸠自乐。\n行人江北江南。\n满庭萱草毵毵。\n且恁亡忧可矣，只他怎解宜男。",
        "dynasty": "宋",
        "collection_info": null
    },
    {
        "uuid": "d05b8f03c328f0c50228b56a723ef4a2",
        "title": "清平乐 移商换羽",
        "author": "袁去华",
        "content": "移商换羽。\n花底流莺语。\n唱彻秦娥君且住。\n肠断能消几许。\n劝觥斜注微波。\n真情着在谁那。\n只怕如今归去，酒醒无奈愁何。",
        "dynasty": "宋",
        "collection_info": null
    },
    {
        "uuid": "20ca5f7662c8db0db1cacf2f4f19ce66",
        "title": "清平乐 长条依旧",
        "author": "袁去华",
        "content": "长条依旧。\n不似章台柳。\n见客入来和笑走。\n腻脸羞红欲透。\n桃花流水茫茫。\n归来愁杀刘郎。\n尽做风情减尽，也应未怕颠狂。",
        "dynasty": "宋",
        "collection_info": null
    },
    {
        "uuid": "534e15a0db5bef155fc4ef85fde41e48",
        "title": "清平乐 春衫袖窄",
        "author": "袁去华",
        "content": "春衫袖窄。\n烛底横波溢。\n困倚屏风无气力。\n故故停歌驻拍。\n夜深满劝金杯。\n曲中偷送情来。\n归去十分准拟，今宵梦里阳台。",
        "dynasty": "宋",
        "collection_info": null
    },
    {
        "uuid": "a9566508a020080fcdc192eb7cd5ebf5",
        "title": "清平乐 争妍占早",
        "author": "袁去华",
        "content": "争妍占早。\n只有梅同调。\n紫晕丁香青盖小。\n比似横枝更好。\n日烘锦被熏香。\n老夫恼得颠狂。\n把酒花前一笑，醉乡别有风光。",
        "dynasty": "宋",
        "collection_info": null
    },
    {
        "uuid": "2338d3628831e7251871f0a69f8fd71f",
        "title": "柳梢青 草底虫吟",
        "author": "袁去华",
        "content": "草底虫吟。\n烟横水际，月澹松阴。\n荷近香浓，竹深凉早，销尽烦襟。\n发稀浑不胜簪，更客里、吴霜暗侵。\n富贵功名，本来无意，何况如今。",
        "dynasty": "宋",
        "collection_info": null
    },
    {
        "uuid": "405695fe524603f3f1b45b4000a9315d",
        "title": "柳梢青 白鹭洲前",
        "author": "袁去华",
        "content": "白鹭洲前，乌衣巷口，江上城郭。\n万古豪华，六朝兴废，潮生潮落。\n信流一叶飘泊。\n叹问米、东游计错。\n老眼昏花，吴山何处，孤云天角。",
        "dynasty": "宋",
        "collection_info": null
    },
    {
        "uuid": "187254b42786ff52f4575100b29bf44f",
        "title": "柳梢青 天接沧浪",
        "author": "袁去华",
        "content": "天接沧浪。\n晴虹垂饮，千步修梁。\n万顷玻璃，洞庭之外，纯浸斜阳。\n西风劝我持觞。\n况高栋、层轩自凉。\n饮罢不知，此身归处，独咏苍茫。",
        "dynasty": "宋",
        "collection_info": null
    },
    {
        "uuid": "3e4508feffb60cd382c8b6927fd38e92",
        "title": "柳梢青 一水萦回",
        "author": "袁去华",
        "content": "一水萦回。\n参天古木，夹岸苍崖。\n三十三年，客星堂上，几度曾来。\n眼看变化云雷。\n分白首、烟波放怀。\n细细平章，钓台毕竟，高似云台。",
        "dynasty": "宋",
        "collection_info": null
    },
    {
        "uuid": "86ecd1a7bf81a35807d9524d3e8f788f",
        "title": "菩萨蛮 流苏宝帐沈烟馥",
        "author": "袁去华",
        "content": "流苏宝帐沈烟馥。\n寒林小景银屏曲。\n睡起鬓云松。\n日高花影重。\n沈吟思昨梦。\n闲抱琵琶弄。\n破拨错成声。\n春愁着莫人。",
        "dynasty": "宋",
        "collection_info": null
    },
    {
        "uuid": "c7225154b43e1dc64b375d7c83a4e136",
        "title": "菩萨蛮 重湖草木威名熟",
        "author": "袁去华",
        "content": "重湖草木威名熟。\n儿童犹唱平郴曲。\n宴寝静愔愔。\n恩波湘水深。\n举头天尺五。\n稳步烟霄去。\n三柱黑头公。\n朔庭谈笑空。",
        "dynasty": "宋",
        "collection_info": null
    },
    {
        "uuid": "fb4a762315e8a2a8cda286b8052d9213",
        "title": "菩萨蛮 木犀开遍芙蓉老",
        "author": "袁去华",
        "content": "木犀开遍芙蓉老。\n东篱独占秋光好。\n还记笑春风。\n新妆相映红。\n莫嫌彭泽令。\n不似刘郎韵。\n把酒赋新诗。\n花前知是谁。",
        "dynasty": "宋",
        "collection_info": null
    },
    {
        "uuid": "d58afce3d092e6fc52a4ddfb9743885e",
        "title": "菩萨蛮 西风送雨鸣庭树",
        "author": "袁去华",
        "content": "西风送雨鸣庭树。\n嫩寒先到孤眠处。\n愁极梦频惊。\n马嘶天渐明。\n千林枫叶赤。\n寒事催刀尺。\n树杪又斜阳。\n迢迢归路长。",
        "dynasty": "宋",
        "collection_info": null
    },
    {
        "uuid": "293e168cc1ae51bfca9857e601510495",
        "title": "思佳客 把酒听歌始此回",
        "author": "袁去华",
        "content": "把酒听歌始此回。\n流莺花底语徘徊。\n神仙也许人间见，腔调新翻辇下来。\n银烛灺，玉山颓。\n谁言弱水隔蓬莱。\n绝胜想像高唐赋，浪作行云行雨猜。",
        "dynasty": "宋",
        "collection_info": null
    },
    {
        "uuid": "5b50a819de8d3302d8c19c0639eeca6d",
        "title": "思佳客 飞燕双双掌上身",
        "author": "袁去华",
        "content": "飞燕双双掌上身。\n花光纷艳晚妆新。\n纤腰妙舞萦回雪，皓齿清歌遏住云。\n欢卜夜，座添春。\n近前生怕主人嗔。\n主人见惯浑闲事，恼杀醒狂一个人。",
        "dynasty": "宋",
        "collection_info": null
    },
    {
        "uuid": "ced63e76a0e877b9dff19f0cf1630125",
        "title": "思佳客 宝阁珠宫夜未央",
        "author": "袁去华",
        "content": "宝阁珠宫夜未央。\n嫌迟怕晚不成妆。\n乞求乌鹊填河汉，已早玉绳低建章。\n笼月烛，闭云房。\n经年离恨不胜长。\n思量也胜妲娥在，夜夜孤眠不识双。",
        "dynasty": "宋",
        "collection_info": null
    },
    {
        "uuid": "9943e4d873a75abdbbc5ffff233f8f9b",
        "title": "浣溪沙 庭下丛萱翠欲流",
        "author": "袁去华",
        "content": "庭下丛萱翠欲流。\n梁间双燕语相酬。\n日长帘底篆烟留。\n金勒去遥芳草歇，玉箫吹罢紫兰秋。\n一年春事只供愁。",
        "dynasty": "宋",
        "collection_info": null
    },
    {
        "uuid": "6060fcbf35590ae447af3b13b18e230f",
        "title": "浣溪沙 玉骨冰肌比似谁",
        "author": "袁去华",
        "content": "玉骨冰肌比似谁。\n淡妆浅笑总相宜。\n一枝清绝照涟漪。\n客意无聊花亦老，风烟错莫雨垂垂。\n溪边立马断肠时。",
        "dynasty": "宋",
        "collection_info": null
    },
    {
        "uuid": "220dcfad44518cd45a0da83673d7a71d",
        "title": "浣溪沙 一夕高唐梦里狂",
        "author": "袁去华",
        "content": "一夕高唐梦里狂。\n云情雨意两茫茫。\n袖间依约去年香。\n乳燕鸣鸠闲院落，垂杨芳草小池塘。\n墙梢冉冉又斜阳。",
        "dynasty": "宋",
        "collection_info": null
    },
    {
        "uuid": "33581c1ae7b3dae126eedbc0aa35d192",
        "title": "山花子 雾阁云窗别有天",
        "author": "袁去华",
        "content": "雾阁云窗别有天。\n丰肌秀骨净娟娟。\n独立含情羞不语，总妖妍。\n持酒听歌心已醉，可怜白发更苍颜。\n红烛纱笼休点着，月中还。",
        "dynasty": "宋",
        "collection_info": null
    },
    {
        "uuid": "c11d3117b4655c5bc5992d7a7b0265d0",
        "title": "蝶恋花 细雨斜风催日暮",
        "author": "袁去华",
        "content": "细雨斜风催日暮。\n一梦华胥，记得惊人句。\n雾阁云窗歌舞处。\n翠峰青嶂无重数。\n解佩江头元有路。\n流水茫茫，尽日无人渡。\n一点相思愁万缕。\n几时却跨青鸾去。",
        "dynasty": "宋",
        "collection_info": null
    },
    {
        "uuid": "389984d4e19986c74a072fe0b1842fb1",
        "title": "蝶恋花 十二峰前朝复暮",
        "author": "袁去华",
        "content": "十二峰前朝复暮。\n空忆兰台，公子高唐句。\n断雨残云无觅处。\n古来离合归冥数。\n咫尺明河无限路。\n牛女佳期，犹解年年渡。\n细写罗笺情缕缕。\n雁飞不到谁将去。",
        "dynasty": "宋",
        "collection_info": null
    },
    {
        "uuid": "88b5cd75f2f5b9b465816ef208783e14",
        "title": "惜分飞 平日悲秋今已老",
        "author": "袁去华",
        "content": "平日悲秋今已老。\n细看秋光自好。\n风紧寒生早。\n漫将短发还吹帽。\n寂寞东篱人不到。\n只有渊明醉倒。\n一笑留残照。\n世间万事蝇头小。",
        "dynasty": "宋",
        "collection_info": null
    },
    {
        "uuid": "e615f0c33550864a3acd37e03587a49c",
        "title": "惜分飞 雨过残阳明远树",
        "author": "袁去华",
        "content": "雨过残阳明远树。\n树底鸣蝉无数。\n临水人家住。\n靠西便入江南路。\n曲径通幽深几许。\n翠竹短窗无暑。\n小立凭肩语。\n个中曾是孤眠处。",
        "dynasty": "宋",
        "collection_info": null
    },
    {
        "uuid": "86441658dd3e14bcc5db9c45480383e5",
        "title": "鹊桥仙 明眸皓齿",
        "author": "袁去华",
        "content": "明眸皓齿，丰肌秀骨，浑是揉花碎玉。\n十分心事有谁知，暗恼得、愁红怨绿。\n残云断雨，不期而会，也要天来大福。\n若还虚度可怜宵，便做下、来生不足。",
        "dynasty": "宋",
        "collection_info": null
    },
    {
        "uuid": "27ba42ef5a35f9fca0ab8b8134a0860c",
        "title": "鹊桥仙 牛郎织女",
        "author": "袁去华",
        "content": "牛郎织女，因缘不断，结下生生世世。\n人言恩爱久长难，又不道、如今几岁。\n眼穿肠断，一年今夜，且做不期而会。\n三杯酒罢闭云房，管上得、床儿同睡。",
        "dynasty": "宋",
        "collection_info": null
    },
    {
        "uuid": "04b5fd515449e14c047d96220de9b34b",
        "title": "诉衷情 荷花风细竹娟娟",
        "author": "袁去华",
        "content": "荷花风细竹娟娟。\n新浴晚凉天。\n钩帘坐期素月，相对理朱弦。\n歌扇底，舞裙边。\n旧因缘。\n忔憎模样，别没包弹，只欠心坚。",
        "dynasty": "宋",
        "collection_info": null
    },
    {
        "uuid": "9c56b3a22bd4c170af20492c318eee9b",
        "title": "诉衷情 晓来犹自雨冥冥",
        "author": "袁去华",
        "content": "晓来犹自雨冥冥。\n投晚却能晴。\n姮娥为谁着意，洗得十分明。\n人自老，兔长生。\n酒徐倾。\n杯行到手，休更推辞，转眼参横。",
        "dynasty": "宋",
        "collection_info": null
    },
    {
        "uuid": "f67d5aac67d8c4f8fcb15756ef1d4e61",
        "title": "相思引 皓齿清歌绝代音",
        "author": "袁去华",
        "content": "皓齿清歌绝代音。\n眼波斜处寄情深。\n东风吹散，云雨杳难寻。\n试手罗笺花样在，唾窗茸线暗尘侵。\n向来多事，触绪碎人心。",
        "dynasty": "宋",
        "collection_info": null
    },
    {
        "uuid": "3ef7282dbf10b1d26cb44084afc9df29",
        "title": "相思引 晓监燕脂拂紫绵",
        "author": "袁去华",
        "content": "晓监燕脂拂紫绵。\n未忺梳掠髻云偏。\n日高人静，沈水袅残烟。\n春老菖蒲花未着，路长鱼雁信难传。\n无端风絮，飞到绣床边。",
        "dynasty": "宋",
        "collection_info": null
    },
    {
        "uuid": "90589724e6d485890d71c886fe41bf10",
        "title": "点绛唇 楼槛凌风",
        "author": "袁去华",
        "content": "楼槛凌风，四边浑是青山绕。\n水空相照。\n天末归帆小。\n家在江南，三径都荒了。\n何时到。\n暗尘扑帽。\n应被渊明笑。",
        "dynasty": "宋",
        "collection_info": null
    },
    {
        "uuid": "1073639f7d166bb4208e605bd614c3c0",
        "title": "点绛唇 徙倚虚檐",
        "author": "袁去华",
        "content": "徙倚虚檐，柳阴疏处看飞鸟。\n水平池沼。\n云影闲相照。\n点翰舒笺，字密蝇头小。\n还揉了。\n路长山杳。\n寄得愁多少。",
        "dynasty": "宋",
        "collection_info": null
    },
    {
        "uuid": "8342754f7242d0a9a2c042a6ded01bf6",
        "title": "减字木兰花 微红嫩白",
        "author": "袁去华",
        "content": "微红嫩白。\n照水横枝初摘索。\n一梦扬州。\n客里相逢无限愁。\n黄昏院落。\n细细清香无处着。\n觅句持觞。\n鬓点吴霜不碍狂。",
        "dynasty": "宋",
        "collection_info": null
    },
    {
        "uuid": "e7050cd6d0629b71a0f505b098dd95bb",
        "title": "减字木兰花 灯前初见",
        "author": "袁去华",
        "content": "灯前初见。\n冰玉玲珑惊眼眩。\n艳溢香繁。\n绝胜溪边月下看。\n铅华尽洗。\n只有檀唇红不退。\n倾坐精神。\n全似当时一个人。",
        "dynasty": "宋",
        "collection_info": null
    },
    {
        "uuid": "75c6d4fc24504e9635caaaf9a5636f5c",
        "title": "归字谣 归",
        "author": "袁去华",
        "content": "归。\n目断吾庐小翠微。\n斜阳外，白鸟傍山飞。",
        "dynasty": "宋",
        "collection_info": null
    },
    {
        "uuid": "8a251240f36b6718c940a6a82d425c86",
        "title": "归字谣 归",
        "author": "袁去华",
        "content": "归。\n随分家山有蕨薇。\n陶元亮，千载是吾师。",
        "dynasty": "宋",
        "collection_info": null
    },
    {
        "uuid": "e5cc4e6821fbf5eebbdb824e986db3aa",
        "title": "玉团儿 吴江渺渺疑天接",
        "author": "袁去华",
        "content": "吴江渺渺疑天接。\n独着我、扁舟一叶。\n步袜凌波，芙蓉仙子，绿盖红颊。\n登临正要诗弹压。\n叹老去、都忘句法。\n剧饮狂歌，清风明月，相应相答。",
        "dynasty": "宋",
        "collection_info": null
    },
    {
        "uuid": "96379b15c92f3b20d36344d40ddc6d50",
        "title": "青山远 花竹亭轩",
        "author": "袁去华",
        "content": "花竹亭轩。\n曲径通幽小洞天。\n翠帏苒苒隔轻烟。\n锁婵娟。\n画图初试春风面，消得东君着意怜。\n到伊歌扇舞裙边。\n要前缘。",
        "dynasty": "宋",
        "collection_info": null
    },
    {
        "uuid": "a1983e8cae3d9452e1bc9ca9d66d41ad",
        "title": "玉楼春 垂鬟初学窥门户",
        "author": "袁去华",
        "content": "垂鬟初学窥门户。\n妙舞妍歌俱独步。\n引成密约笑言间，认得真情离别处。\n潘郎两鬓今如许。\n纵得相逢知认否。\n多时无雁寄书来，今夜倩风吹梦去。",
        "dynasty": "宋",
        "collection_info": null
    },
    {
        "uuid": "de3627f6e064232619b6ceb679f2573a",
        "title": "踏莎行 醉拈黄花",
        "author": "袁去华",
        "content": "醉拈黄花，笑持白羽。\n秋江绿涨迷平楚。\n燕鸿曾寄去年书，汉皋不记来时路。\n天际归舟，云中烟树。\n兰成憔悴愁难赋。\n香囊钿合忍重看，风裳水佩寻无处。",
        "dynasty": "宋",
        "collection_info": null
    },
    {
        "uuid": "73ca914d576fda59b7208b740e2148be",
        "title": "南柯子・南歌子 秋晚霜初肃",
        "author": "袁去华",
        "content": "秋晚霜初肃，江寒雾未收。\n西风吹老白苹洲。\n长笛一声、谁在水边楼。\n带绿枨新破，真醇酒旋篘。\n簪花莫怪老人羞。\n直是黄花、羞上老人头。",
        "dynasty": "宋",
        "collection_info": null
    },
    {
        "uuid": "0d2ec0c84a58ee5af7fd845814d9f389",
        "title": "虞美人 娟娟缺月梧桐影",
        "author": "袁去华",
        "content": "娟娟缺月梧桐影。\n云度银潢静。\n夜深檐隙下微凉。\n醒尽酒魂何处、藕花香。\n鹊桥初会明星上。\n执手还惆怅。\n莫嗟相见动经年。\n犹胜人间一别、便终天。",
        "dynasty": "宋",
        "collection_info": null
    },
    {
        "uuid": "9418b2474727af41932eda716a71c693",
        "title": "忆秦娥 月照席",
        "author": "袁去华",
        "content": "月照席。\n不知天上今何夕。\n今何夕。\n鹊桥初就，玉绳低侧。\n暂时不见犹寻觅。\n那堪更作经年隔。\n经年隔。\n许多良夜，怎生闲得。",
        "dynasty": "宋",
        "collection_info": null
    },
    {
        "uuid": "99640a1b81feae278dc3ff9e81e7a3fd",
        "title": "长相思 荷花香",
        "author": "袁去华",
        "content": "荷花香。\n竹风凉。\n万动声沈更点长。\n荧荧月半床。\n好思量。\n恶凄惶。\n独立西厢花拂墙。\n如今空断肠。",
        "dynasty": "宋",
        "collection_info": null
    },
    {
        "uuid": "d1c0fefca765b5c8ddeb7a64898e457e",
        "title": "东坡引 陇头梅半吐",
        "author": "袁去华",
        "content": "陇头梅半吐。\n江南岁将暮。\n闲窗尽日将愁度。\n黄昏愁更苦。\n归期望断，双鱼尺素。\n念嘶骑、今到何处。\n残灯背壁三更鼓。\n斜风吹细雨。",
        "dynasty": "宋",
        "collection_info": null
    }
]