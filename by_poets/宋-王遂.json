[
    {
        "uuid": "8e18b77c9e2bbb8ae909e46b3ca53041",
        "title": "凤凰台",
        "author": "王遂",
        "content": "天连宫阙云烟湿，地接淮山日月低。\n不知何处两黄鹄，飞向白云云外归。",
        "dynasty": "宋",
        "collection_info": null
    },
    {
        "uuid": "f762f1ec6a0ac3e58c8952de279d81d2",
        "title": "中秋饮凤凰台上",
        "author": "王遂",
        "content": "天上十分月，人间一半秋。\n笙歌传小寨，灯火认层楼。\n酒怕初斟满，碁欣未了收。\n分明浑似水，只是欠双鸥。",
        "dynasty": "宋",
        "collection_info": null
    },
    {
        "uuid": "24c5f4551f8d12443ecb418a93551ef9",
        "title": "会平江两倅六邑宰",
        "author": "王遂",
        "content": "守令张官本为民，恫{疒众}无异切吾身。\n但令六县皆朱邑，何必黄堂有信臣。\n田里要须兴孝弟，闾阎谨勿致嚬呻。\n与君共举一杯酒，化作人家点点春。",
        "dynasty": "宋",
        "collection_info": null
    },
    {
        "uuid": "45acb1911c22d9461e407964c8ae9fef",
        "title": "谒梓潼庙访黄蘗泉试茶",
        "author": "王遂",
        "content": "居然三伏景，宛若九秋凉。\n苍翠瞻神力，熉黄烛夜光。\n龙眠安旧隠，萤冷近书堂。\n不为看黄蘗，吹来稻欲香。",
        "dynasty": "宋",
        "collection_info": null
    },
    {
        "uuid": "e16d8111e50fbe16ddd25b896c9f67d3",
        "title": "会徐侍郎蔡提举",
        "author": "王遂",
        "content": "初度曾同岁摄提，德虽不竞得年齐。\n徐卿鸾凤今标准，蔡令埙箎旧品题。\n西府十连新眷遇，北园三径共提携。\n丈夫出处无他愿，但欲长歌归去兮。",
        "dynasty": "宋",
        "collection_info": null
    },
    {
        "uuid": "814c5d2d88a6bc1a4d8e3ec4dd0731f6",
        "title": "顺宁忆弟",
        "author": "王遂",
        "content": "犹怜膝下竞儿嬉，岁月光阴去若驰。\n闲倚阑干思旧事，却如故老话淳熙。",
        "dynasty": "宋",
        "collection_info": null
    },
    {
        "uuid": "5b29cf6fd9edbfed5d884371e8b39f96",
        "title": "赠青阳士友",
        "author": "王遂",
        "content": "离红百颗橘千头，何似南枝雪未收。\n国为和羹思是晏，士因止渴忆兴周。\n笑谈谷口终当隠，出处胸中要熟筹。\n夜月九华浮动处，痴顽宁復照斋丘。",
        "dynasty": "宋",
        "collection_info": null
    },
    {
        "uuid": "38e5545a48d247df493e68c9043eb7a0",
        "title": "赠薛道士",
        "author": "王遂",
        "content": "觌面逢幽侣，装怀解吏纷。\n曾敲筠户月，屡宿柳塘云。\n离索知余恨，来过谢子勤。\n山中新雨足，几处未耕耘。\n入道犹将母，人心信秉彜。\n每能图乐事，谁与写时思。\n欲觅征君笔，难当幼妇辞。\n只应忧世切，聊此觉良知。\n周诗山寺满，骑马□中寻。\n淡泊人无识，吟嗟子独深。\n动中观造化，静处养灵襟。\n且学渠根本，篇章莫费吟。",
        "dynasty": "宋",
        "collection_info": null
    },
    {
        "uuid": "0e82e1ee1d84604db94cec0d0058bd18",
        "title": "赠无梦道人",
        "author": "王遂",
        "content": "中人有梦君无梦，乐思幽怀事不同。\n为问曲肱高卧日，如何合眼见周公。",
        "dynasty": "宋",
        "collection_info": null
    },
    {
        "uuid": "4779479e5fdd8a501ca58a54713d578e",
        "title": "赠陈师宓客陈兄",
        "author": "王遂",
        "content": "疾雷破柱识忠臣，急雨衝泥见故人。\n斗酒为浇新意气，老夫笔底亦精神。",
        "dynasty": "宋",
        "collection_info": null
    },
    {
        "uuid": "5bf9a42e404aa9e871c0163d8cb5ef54",
        "title": "赠肖岩  其一",
        "author": "王遂",
        "content": "曾因肖象下箕星，梦寐犹应右武丁。\n顾我本非钟鼎相，不应端笏侍天庭。",
        "dynasty": "宋",
        "collection_info": null
    },
    {
        "uuid": "c203e24ffa025149cc891afb68b34c07",
        "title": "赠肖岩  其二",
        "author": "王遂",
        "content": "居住梁溪古道傍，分明木石最堂堂。\n丹青能染成形貌，犹有心源未易量。",
        "dynasty": "宋",
        "collection_info": null
    },
    {
        "uuid": "6e5e503e81141a201d38b9d546a997f2",
        "title": "赠肖岩  其三",
        "author": "王遂",
        "content": "强栽髭鬓较锱铢，眼底精神不解枯。\n许我苍颜殿诸老，可能同读远游无。",
        "dynasty": "宋",
        "collection_info": null
    },
    {
        "uuid": "265cdd23170cc9368cc5bef45fafd5cd",
        "title": "寄昭武诸友",
        "author": "王遂",
        "content": "荆州得士一人半，信矣苻坚取太多。\n汗马已先驰峻坂，冥鸿犹有避云罗。\n本心皎日千年在，外物青天一鸟过。\n别后令名俱日起，倦予晞髮向山阿。",
        "dynasty": "宋",
        "collection_info": null
    },
    {
        "uuid": "bbcc7d37a7c4c795781691aee3032f30",
        "title": "寄聪自闻",
        "author": "王遂",
        "content": "参天定林木，无地妙高台。\n每忆金陵去，谁同玉局来。\n干坤新润泽，河洛久风埃。\n十里南州路，荷香独棹回。",
        "dynasty": "宋",
        "collection_info": null
    },
    {
        "uuid": "5c0e1f770e64aa30de81a95a8dde6921",
        "title": "寄刘后村王臞轩",
        "author": "王遂",
        "content": "君子仁柔义也刚，须知自胜乃为强。\n书因雁断疑天远，诗带梅来特地香。\n一鹗先从云外去，四鸿宁久橘中藏。\n圣朝出处非无意，衣锦何由恋故乡。",
        "dynasty": "宋",
        "collection_info": null
    },
    {
        "uuid": "5468498d59cdea63a7301978bd93b4b9",
        "title": "寄九江宗族",
        "author": "王遂",
        "content": "手劚三茅印月痕，却思庐麓接云根。\n便将百战开勋业，何似丹心遗子孙。\n行尽义丰思古迹，旧曾敷浅出高原。\n因思百事俱闲外，惟有人间道最尊。",
        "dynasty": "宋",
        "collection_info": null
    },
    {
        "uuid": "2eee2a9e0438408134ad088343eeb782",
        "title": "寄呈饭牛翁",
        "author": "王遂",
        "content": "早计关防意气觕，莫教露尽草头枯。\n芒寒宁戚讴歌怨，色自涪翁牧养图。\n露地相忘无践稼，县官虽巧不催租。\n时人欲识其中趣，山木巃嵷夜气苏。",
        "dynasty": "宋",
        "collection_info": null
    },
    {
        "uuid": "1c1909ff3beefbf21798dd7277a935e1",
        "title": "谢赵庐州送淮白  其一",
        "author": "王遂",
        "content": "淮源千古贯中州，南北分来九十秋。\n欲放此鳞归纵壑，要留佳瑞入王舟。",
        "dynasty": "宋",
        "collection_info": null
    },
    {
        "uuid": "95379baa77274162b6d85593c020c1a8",
        "title": "谢赵庐州送淮白  其二",
        "author": "王遂",
        "content": "淮泗曾经禹决余，斯民无復惧为鱼。\n鱼枯却识江南岸，应有临渊羡不如。",
        "dynasty": "宋",
        "collection_info": null
    },
    {
        "uuid": "45463c0c456da1de304a5c23a510f1f4",
        "title": "谢二吴书见访",
        "author": "王遂",
        "content": "缁衣之后赋无衣，王室安知晋郑依。\n淝水八千思偃伯，丹徒十万尽忘饥。\n喜看猿鹤从公乐，更觉莼鲈到处肥。\n泉楮未通民力乏，梦怀远志忆当归。",
        "dynasty": "宋",
        "collection_info": null
    },
    {
        "uuid": "d39526a5cc70a83d8f7e51793c3e82f5",
        "title": "以台柑寄漫塘报以诗用韵谢之",
        "author": "王遂",
        "content": "屈平作颂独称渠，曾比西山立懦夫。\n君子得舆知有待，高林硕果未尝无。",
        "dynasty": "宋",
        "collection_info": null
    },
    {
        "uuid": "ad85991cd73c235fb16f98b67c670601",
        "title": "瑞香",
        "author": "王遂",
        "content": "晓见花开意味长，夜深放出紫荷囊。\n须知睡裏真香足，犹锡佳名号瑞香。",
        "dynasty": "宋",
        "collection_info": null
    },
    {
        "uuid": "b371cbdb05092e3238ee4a993e877387",
        "title": "枕上闻钟",
        "author": "王遂",
        "content": "南来听是保宁钟，钟送风来风送钟。\n气只与声无间断，此心何况与人同。",
        "dynasty": "宋",
        "collection_info": null
    },
    {
        "uuid": "af7fad41e08bccf8c809288e369f50a5",
        "title": "谢章季思惠镜屏",
        "author": "王遂",
        "content": "客从东南西，遗我古镜屏。\n圆明绝点滓，表裏无遁形。\n云是旧太守，思之我为铭。\n吾惛不能进，何敢陈诸庭。\n我闻生民初，五常具函灵。\n器质欠推广，物欲加凋零。\n眉睫近莫睹，稍远何能听。\n君子抱明德，止善湛中扃。\n静如昼有夜，动若渭流泾。\n坐令方寸地，目睫何晶荧。\n上天方于昭，皎彼垂日星。\n五官属宰制，万化随指令。\n留之千百载，犹足存典刑。\n余心岂昧此，一念存芳馨。\n在昔圣敬主，丹书刻方棂。\n近者摩镜帖，字字炳丹青。\n夫君往教意，大寐如得醒。\n置之敬义堂，与世犹说铃。",
        "dynasty": "宋",
        "collection_info": null
    },
    {
        "uuid": "1b50fe32cb04c6d55cdbeeaa59633204",
        "title": "宛陵道院成用吴尚书韵  其一",
        "author": "王遂",
        "content": "俪然位望亚陪京，大作山川小作城。\n堡障百年宽北顾，耕桑千里庆西成。\n和风温若生庭户，明月飞来入栋楹。\n道院依然无一事，只须空洞养心诚。",
        "dynasty": "宋",
        "collection_info": null
    },
    {
        "uuid": "75c24ab66d007db14483aac298ff749f",
        "title": "宛陵道院成用吴尚书韵  其二",
        "author": "王遂",
        "content": "传街轧轧度车声，夹道翩翩共雁行。\n色养正须夸独乐，真廉何得似双清。\n便当坐进传吾道，何必求为身后名。\n大字已烦呵妙手，一犂依旧作胜氓。",
        "dynasty": "宋",
        "collection_info": null
    },
    {
        "uuid": "4812743f33c7960e5e04ca2e765f85bb",
        "title": "谒子真祠  其一",
        "author": "王遂",
        "content": "汉朝容默独危言，吴市逃名耻自全。\n千古无人知此意，浪将姓字作梅仙。",
        "dynasty": "宋",
        "collection_info": null
    },
    {
        "uuid": "699f9bf462449890474b22fffd620c1c",
        "title": "谒子真祠  其二",
        "author": "王遂",
        "content": "梅山梅市梅家墺，总得嘉名为子真。\n张禹孔光俱已矣，岂无遗迹但埃尘。",
        "dynasty": "宋",
        "collection_info": null
    },
    {
        "uuid": "77cfbe378b45406f86fe00f87a7f355d",
        "title": "吴大帝庙",
        "author": "王遂",
        "content": "曾是东南第一王，眼看此地六兴亡。\n东缘有酒登京口，西为无鱼忆武昌。\n非復虎臣陪殿上，空余猩鬼泣祠旁。\n何年并建琅玡庙，共对淮山草木长。",
        "dynasty": "宋",
        "collection_info": null
    },
    {
        "uuid": "7dfb25dd4757f16eab99993b5119c434",
        "title": "宁考神御奉安原庙  其一",
        "author": "王遂",
        "content": "经旬风雨陡新晴，一夜蟾光直到明。\n清晓衣冠原庙去，分明眷佑似平生。",
        "dynasty": "宋",
        "collection_info": null
    },
    {
        "uuid": "b4b55e649a3de568f1eaaf0092960530",
        "title": "宁考神御奉安原庙  其二",
        "author": "王遂",
        "content": "卤簿萧萧鼓吹鸣，属车前导乘舆轻。\n□□殿裏朱门閟，无復传呼辇路声。",
        "dynasty": "宋",
        "collection_info": null
    },
    {
        "uuid": "c306da44c8cc6e10f1610f46d0ace1eb",
        "title": "宁考神御奉安原庙  其三",
        "author": "王遂",
        "content": "太室祼将严体荐，景灵朝献荐牙盘。\n九重黼坐盘盂固，四海苍生奠枕安。",
        "dynasty": "宋",
        "collection_info": null
    },
    {
        "uuid": "34b199e95054ab1fc8a3b6766da0418f",
        "title": "宁考神御奉安原庙  其四",
        "author": "王遂",
        "content": "俭慈三十一年主，已不自知其至尊。\n时向道傍逢故老，但能垂泪不能言。",
        "dynasty": "宋",
        "collection_info": null
    },
    {
        "uuid": "7e088fd4132fed5481a9f181322d9f45",
        "title": "宁考神御奉安原庙  其五",
        "author": "王遂",
        "content": "禁殿熏风传赐敕，宫门晓日缓催班。\n小臣未报君恩重，耿耿孤君入梦间。",
        "dynasty": "宋",
        "collection_info": null
    },
    {
        "uuid": "a99aa9e9d7a5d0465dc4f25217af2fc9",
        "title": "道上",
        "author": "王遂",
        "content": "夹道香烟笑语欢，老翁扶立小儿观。\n书生未有丝毫力，定忆前回去长官。",
        "dynasty": "宋",
        "collection_info": null
    },
    {
        "uuid": "1bf01e2d2cc8d07c0b28491e47920f1f",
        "title": "牛渚曲",
        "author": "王遂",
        "content": "岷江赴东海，牛渚镇中流。\n古来济渡处，落日迷沧洲。\n江东名胜士，清谈付悠悠。\n氛埃更五闰，毒烈遍九州。\n六龙起当天，爝火不敢留。\n长绳繫佛塔，铁缆济王舟。\n执玉朝群后，职方登九丘。\n民生三代后，不数李与刘。\n太平二百年，内宁忘外忧。\n一马飞渡江，王气东南浮。\n谁为逆胡计，敢作明神羞。\n饮水昧佛狸，投鞭效坚头。\n萧萧杨林渡，寒日风飕飗。\n烟雨出蒙衝，霜雪挥戈矛。\n夜半虏帐惊，明日无胡酋。\n笑谈折樽俎，心胆落毡裘。\n诸夷戒谋夏，三边罢防秋。\n时从老校问，吃吃谈不休。\n创业道何盛，中兴德几侔。\n禹绩渺千载，武功待人收。\n天方厌此虏，吾忍忘其仇。\n偷安固大患，幸胜非良筹。\n外防固难弛，内政何当修。\n两山点蛾眉，攒此千古愁。\n小臣乏长策，何以裨前流。\n请因受邑地，为赋艰难由。",
        "dynasty": "宋",
        "collection_info": null
    },
    {
        "uuid": "3637efdefba5f9ddb678e7a21563a7d5",
        "title": "堂后梅",
        "author": "王遂",
        "content": "阿母亲栽白玉堂，分明雪色变青黄。\n不须徙倚横枝看，留作江南第一香。",
        "dynasty": "宋",
        "collection_info": null
    },
    {
        "uuid": "719fd0c9c98291b8ccb2264eec929e34",
        "title": "题卷舒堂竹",
        "author": "王遂",
        "content": "月淡星疏子夜清，独骑黄鹤下吹笙。\n当时只许风听得，学与行云佩玉声。",
        "dynasty": "宋",
        "collection_info": null
    },
    {
        "uuid": "b994adceeacade9522223c71cc9ab705",
        "title": "木犀答二吴书  其一",
        "author": "王遂",
        "content": "过尽人间百草芳，尚留寒菊对风光。\n月华已下中天白，香树初摇满院凉。\n金粟远看千尺影，犀皮近种百年香。\n圣朝二桂真双玉，王谢犹当着紫囊。",
        "dynasty": "宋",
        "collection_info": null
    },
    {
        "uuid": "2ca74e1920579deb025f0fa9731fd936",
        "title": "木犀答二吴书  其二",
        "author": "王遂",
        "content": "月窟何因左右探，犹容坐客竞跻攀。\n浑疑移种从天上，又似分香入酒间。\n每为高秋成感慨，却□清味得幽闲。\n先生燕坐真奇绝，愿作淮南庾子山。",
        "dynasty": "宋",
        "collection_info": null
    },
    {
        "uuid": "e718216bbce1777044ea9d73ae17ee3d",
        "title": "饮御园梅下",
        "author": "王遂",
        "content": "主人铁石广平心，白玉堂中特细吟。\n已觉江南得春晚，悬知塞北更寒深。\n放开清影登文局，写出孤芳入素琴。\n保养阳和调鼎实，岁寒莫受雪霜侵。",
        "dynasty": "宋",
        "collection_info": null
    },
    {
        "uuid": "9a2e0bd489509d97b65287eab8f668d1",
        "title": "闻杜鹃有感",
        "author": "王遂",
        "content": "人物同为气所乘，良心露处即良能。\n天津有此惊康节，西蜀无之感少陵。",
        "dynasty": "宋",
        "collection_info": null
    },
    {
        "uuid": "0e6dc6c413466a2bf56ac7b2c80c4092",
        "title": "题顺宁庵",
        "author": "王遂",
        "content": "千章松桧护泉台，无復牛羊日下来。\n安有良心亲付授，却教容易着尘埃。",
        "dynasty": "宋",
        "collection_info": null
    },
    {
        "uuid": "8f2fc4f9f0b7b06eafaedd17244c038f",
        "title": "题蒋少闵云巢",
        "author": "王遂",
        "content": "欲向云端问子巢，陵虚骛远恐疲劳。\n悬知实地平如掌，何处人间有此高。",
        "dynasty": "宋",
        "collection_info": null
    },
    {
        "uuid": "b5acc3eb2bb73af33fbf13b361d745fc",
        "title": "秦丞相府",
        "author": "王遂",
        "content": "公府潭潭莫近前，绝怜荒草废池边。\n骨藏黄壤今成土，楼入青云旧格天。\n零落故家成不去，消磨名士向南迁。\n百年心事无人识，祇有鸡林贾客传。",
        "dynasty": "宋",
        "collection_info": null
    },
    {
        "uuid": "0020512b631e45caf34bb3c4c21274f4",
        "title": "登县圃小楼",
        "author": "王遂",
        "content": "山有青黄臼纻山，谢公已起谪仙还。\n至今犹有文章焰，放入高楼户牖间。",
        "dynasty": "宋",
        "collection_info": null
    },
    {
        "uuid": "2f245afeb4239a8b99d323b63958eade",
        "title": "登尊经阁",
        "author": "王遂",
        "content": "月到长赢麦已秋，闲将心事付沧洲。\n但惭一着输先手，欲为诸公让出头。\n山畔翩翩疑过雁，水边帖帖似飞鸥。\n丈夫家法无多子，后乐须为天下忧。",
        "dynasty": "宋",
        "collection_info": null
    },
    {
        "uuid": "22ff2cb042cf507f800849773f6a4b56",
        "title": "登杨府风云阁",
        "author": "王遂",
        "content": "杰阁入风云，分明是得君。\n湖山尽行乐，愁杀岳将军。",
        "dynasty": "宋",
        "collection_info": null
    },
    {
        "uuid": "140e5f54ee54a51d644540cf3716480d",
        "title": "登钓台",
        "author": "王遂",
        "content": "老倦无心上将坛，桐江千尺一渔竿。\n共时翻手功名易，自许经心岁月宽。\n礼乐三千辉冕辂，风云四七盛衣冠。\n上虞人物饶娥路，赢得清高照岁寒。",
        "dynasty": "宋",
        "collection_info": null
    },
    {
        "uuid": "5037a7afdfc7262de22d565e96d8e739",
        "title": "登凤台",
        "author": "王遂",
        "content": "无觅台城处，岿然却此台。\n青山三面立，白鸟半天回。\n有酒同僧上，无诗唤友来。\n谪仙骑凤去，应是叹时哉。",
        "dynasty": "宋",
        "collection_info": null
    },
    {
        "uuid": "bf3d9080ee4e47e1046cd114dc1f7611",
        "title": "题顺宁壁  其一",
        "author": "王遂",
        "content": "养得翔鸾舞凤枝，不知雨露几含滋。\n但同栎社长无用，留作明堂柱石姿。",
        "dynasty": "宋",
        "collection_info": null
    },
    {
        "uuid": "9f55f0f6f6a58a6d970ace649da22ac4",
        "title": "题顺宁壁  其二",
        "author": "王遂",
        "content": "墓道深衣自涕洟，分明入耳似闻诗。\n月征日迈求无忝，尽是临深履薄时。",
        "dynasty": "宋",
        "collection_info": null
    },
    {
        "uuid": "d2bc455ae2a88c6588c928f16c1b37bd",
        "title": "题顺宁壁  其三",
        "author": "王遂",
        "content": "膝下当年忆教忠，此身卜与弃捐同。\n睿思夜半忧民切，羞见东窗日半红。",
        "dynasty": "宋",
        "collection_info": null
    },
    {
        "uuid": "79eb3eb98e2e1c38a91f0fd9a95dd84d",
        "title": "题顺宁壁  其四",
        "author": "王遂",
        "content": "小日寒窗共赋文，一时洛下看机云。\n自知只道归耕手，不比斯人解致君。",
        "dynasty": "宋",
        "collection_info": null
    },
    {
        "uuid": "dcb282f52f2567a021a953f7947b6171",
        "title": "题顺宁壁  其五",
        "author": "王遂",
        "content": "宿草初生木未阴，自栽松柏待成林。\n后来剪伐应无忍，记取当时怵惕心。",
        "dynasty": "宋",
        "collection_info": null
    },
    {
        "uuid": "42b5eb04023d0b60de3076665506cc93",
        "title": "题顺宁壁  其六",
        "author": "王遂",
        "content": "道德文章满足翁，曾将佳句咏茅峰。\n烧丹炼药非吾事，孝友神仙第一功。",
        "dynasty": "宋",
        "collection_info": null
    },
    {
        "uuid": "ce31dbe26d23491803c2211334de1b96",
        "title": "题顺宁壁  其七",
        "author": "王遂",
        "content": "江东山望说茅庐，庵为康家孝子居。\n岂肯人间名教地，却容释老说清虚。",
        "dynasty": "宋",
        "collection_info": null
    },
    {
        "uuid": "220cad426ffb5633fbc209df68d18eec",
        "title": "题顺宁窗  其一",
        "author": "王遂",
        "content": "风生松桧雨生杉，抖擞泥尘恨满衫。\n从此便膺君命重，亦须昭穆葬江南。",
        "dynasty": "宋",
        "collection_info": null
    },
    {
        "uuid": "1358aa1ce284137e9820f2f14e5e59f4",
        "title": "题顺宁窗  其二",
        "author": "王遂",
        "content": "云从西去又还东，不逐天回却逐风。\n春日岂无晴昼永，扫除阴翳出长空。",
        "dynasty": "宋",
        "collection_info": null
    },
    {
        "uuid": "e63a2198c270c68d18516a775a1b1992",
        "title": "夜宿镇城寺",
        "author": "王遂",
        "content": "风挟潮头上，雷将雨脚俱。\n天应念民物，地得限江湖。\n凿堰流平未，颓堤浪入无。\n不眠频问晓，白欲上人鬚。",
        "dynasty": "宋",
        "collection_info": null
    },
    {
        "uuid": "5f8bc677b581fdc5fbfcf62eeef3a14c",
        "title": "夜宿梅山寺",
        "author": "王遂",
        "content": "山寺逢晚秋，郊原带雨余。\n禾收将有耳，民病化为鱼。\n阴沴何当扫，兵氛苦未除。\n岂无吴市隠，封事至公车。",
        "dynasty": "宋",
        "collection_info": null
    },
    {
        "uuid": "6e8a48c43d7cc9a819af44e09e06407e",
        "title": "口伐",
        "author": "王遂",
        "content": "口伐归来战马闲，诗书只守一编残。\n治安策裏多流涕，莫作兴亡异代看。",
        "dynasty": "宋",
        "collection_info": null
    },
    {
        "uuid": "0ae5160a0f6ae5c0689a4d744407fa40",
        "title": "方丈壁读胡邦衡书草",
        "author": "王遂",
        "content": "僧房高揭谏和书，知是高人意不虚。\n我亦今年三十七，闭门畏祸独何如。",
        "dynasty": "宋",
        "collection_info": null
    },
    {
        "uuid": "32af7be5583e1dae13dc29a544b77018",
        "title": "戏题胡淡庵谏和书后",
        "author": "王遂",
        "content": "溪翁死后谏书焚，怪得和戎近有孙。\n寄语岳家新宰士，当时谢表几行存。",
        "dynasty": "宋",
        "collection_info": null
    },
    {
        "uuid": "f543882ebf8dcb727a5e67d12f36ec35",
        "title": "敬亭山检受御书",
        "author": "王遂",
        "content": "晋宋风流自不凡，天令此地为回环。\n市藏白水风烟外，路入高林紫翠间。\n字炳日星摇翰墨，敬存铭刻在心颜。\n须知太守缘民乐，来岁勤农在此山。",
        "dynasty": "宋",
        "collection_info": null
    },
    {
        "uuid": "3004e2cccd9bf8f423f6178e3c69a7b7",
        "title": "读武侯传",
        "author": "王遂",
        "content": "马踏渭滨春草乱，鸟啼白帝夕阳深。\n汉家浑是皇天做，渠是通天一寸心。",
        "dynasty": "宋",
        "collection_info": null
    },
    {
        "uuid": "1e1c1a6a0941afcecad848b6fd1f2f8c",
        "title": "读党锢传",
        "author": "王遂",
        "content": "须知明哲异全身，错认中庸误杀人。\n若使不为群小恶，定应须有善人嗔。\n平生岂为干名字，此念犹当质鬼神。\n刘氏兴亡虽不补，却扶天地立君臣。",
        "dynasty": "宋",
        "collection_info": null
    },
    {
        "uuid": "c91cdec2a75d8e5265fa78a5206ebcc5",
        "title": "舟中诵陶诗及诸葛传  其一",
        "author": "王遂",
        "content": "扣舷细读渊明句，出听还疑是水神。\n江上只逢名利客，人间无復有斯人。",
        "dynasty": "宋",
        "collection_info": null
    },
    {
        "uuid": "e7d84d00f29231f614a1bad818230f2e",
        "title": "舟中诵陶诗及诸葛传  其二",
        "author": "王遂",
        "content": "隆中气象接莘磻，心术精微日月寒。\n学到圣贤无尽处，一毫人力不容安。",
        "dynasty": "宋",
        "collection_info": null
    },
    {
        "uuid": "9af8caf874aad7bb7a585a6a5cfe8eea",
        "title": "读文公壬子闻雷诗",
        "author": "王遂",
        "content": "五阳未决尚存阴，底事先王卧竹林。\n绝口不谈当世务，对天惟有格君心。",
        "dynasty": "宋",
        "collection_info": null
    },
    {
        "uuid": "ccddfa25ff810fcae2109a29338aa869",
        "title": "题游默斋词后",
        "author": "王遂",
        "content": "游公已去今安在，学步虚声过午清。\n最喜高谈言太极，一轮放下月华明。",
        "dynasty": "宋",
        "collection_info": null
    },
    {
        "uuid": "ea95af16a434ca9485f803c662cc7b06",
        "title": "读天宝诸公事  其一",
        "author": "王遂",
        "content": "当时群枉误朝廷，血染长安草木腥。\n四罪不诛三宅去，依前肝脑是生灵。",
        "dynasty": "宋",
        "collection_info": null
    },
    {
        "uuid": "4be964f5d58a105e1fc4c0eb7b995d2f",
        "title": "读天宝诸公事  其二",
        "author": "王遂",
        "content": "忠贤赴国方忧北，姦党全身却落南。\n祸福难从当世问，是非时有老农谈。",
        "dynasty": "宋",
        "collection_info": null
    },
    {
        "uuid": "fea83bb1c2e0af3b095520bbcecbb122",
        "title": "舟中坐读鸢飞鱼跃",
        "author": "王遂",
        "content": "欲晦又明天外山，水边鸥鸟去復还。\n流行尽是鬼神迹，妙处不在鸢鸟间。",
        "dynasty": "宋",
        "collection_info": null
    },
    {
        "uuid": "ed40adbf9d2719af4977452efc795c06",
        "title": "送浩翁赴梁县",
        "author": "王遂",
        "content": "当年受气便神明，未必冰壶有此清。\n自是胸中少凡近，犹须境外立功名。\n谪居岁月能闻道，多病工夫近养生。\n尚记漫塘曾有语，弟才无用不如兄。",
        "dynasty": "宋",
        "collection_info": null
    },
    {
        "uuid": "67750e34710c6f59ad6acd4094f1257c",
        "title": "送李果州归蜀",
        "author": "王遂",
        "content": "大原发邹鲁，功德被九州。\n迢迢数千年，伊洛乘其流。\n去之又百载，武夷阐诸幽。\n斯文代显晦，天意非人谋。\n正脉远相续，何必并世游。\n峩峩陵阳山，下镇西南陬。\n师法自心得，如亲接前修。\n一气妙亭毒，小大各有求。\n惟此生息机，不隔春与秋。\n皎皎冰雪姿，高疑揖浮丘。\n太虚丽日月，纤翳无停留。\n本根自深茂，况復加穷搜。\n微言析脉理，要指会衿喉。\n工夫自中积，应物乃其优。\n汉庭高论着，周原出咨诹。\n耿耿恻隠心，若将纳诸沟。\n拳拳敬王义，敢有非嘉猷。\n俯视不义贵，如比空云浮。\n所虞素学负，岂愿清名收。\n阊阖入云端，蜀天方阻修。\n西上香炉峰，江流去悠悠。\n问学久不明，风俗日以偷。\n塞口谨勿言，令人但深忧。\n世如大膏肓，终当待公瘳。\n格天未易到，责己尤难周。\n大学无已时，白首何当休。\n陋质谢顽朽，居然费雕锼。\n建德苦不勇，怀知若为酬。\n四非去未能，用力信有由。\n永当佩深训，无作明公羞。",
        "dynasty": "宋",
        "collection_info": null
    },
    {
        "uuid": "9e107e174af01ef2151bb71c4c0619d0",
        "title": "送三八弟归九江  其一",
        "author": "王遂",
        "content": "堂堂襄敏公，扬旌上熙河。\n竹帛有时尽，勋业谁能磨。\n珍重紫阳翁，一言定群讹。\n世德远如此，吾曹当若何。",
        "dynasty": "宋",
        "collection_info": null
    },
    {
        "uuid": "d17a8c739aaed106b3f07ecddf29bbbc",
        "title": "送三八弟归九江  其二",
        "author": "王遂",
        "content": "义丰一世师，才识鲜其比。\n斯文张朱氏，称许异诸子。\n不肯趋权门，南走雁山死。\n嗣子尚勉旃，兴大庶有以。",
        "dynasty": "宋",
        "collection_info": null
    },
    {
        "uuid": "96ea3e31712abe267e845e07cfcb6196",
        "title": "送三八弟归九江  其三",
        "author": "王遂",
        "content": "弟从寻阳来，四阅槐庭夏。\n谨重子所优，淑艾吾犹寡。\n拜官京洛裏，归思康庐下。\n学力要日新，圣言当具写。",
        "dynasty": "宋",
        "collection_info": null
    },
    {
        "uuid": "014a28c15a47000745c4284768dc6b3e",
        "title": "送三八弟归九江  其四",
        "author": "王遂",
        "content": "江公与二敏，同葬敷山阴。\n下有虎豹藏，上有猩鼯吟。\n颇闻梁柱姿，时受斤斧侵。\n展转不成寐，令人若为心。",
        "dynasty": "宋",
        "collection_info": null
    },
    {
        "uuid": "1645afcfc3400ee7d6d6b67e19910276",
        "title": "送三八弟归九江  其五",
        "author": "王遂",
        "content": "燕公最繁盛，子孙十三支。\n默数半凋零，坐愈成伤悲。\n学不足赢粮，贫或无置锥。\n先君尚有言，孙谋敢忘贻。",
        "dynasty": "宋",
        "collection_info": null
    },
    {
        "uuid": "cb245ad1d38bc3d4cdd6df54e5f9a054",
        "title": "送三八弟归九江  其六",
        "author": "王遂",
        "content": "北风马犹感，首丘狐所思。\n双林去杳霭，荆溪对涟漪。\n春秋同社人，半是新相知。\n勋贤拊遗址，终当遂营兹。",
        "dynasty": "宋",
        "collection_info": null
    },
    {
        "uuid": "a5aea071d57301de327446abb8973dd5",
        "title": "送三八弟归九江  其七",
        "author": "王遂",
        "content": "濂溪周堂长，正学有源派。\n司直既高明，东湖更孤介。\n从游欠勇往，思之令人洒。\n子归日亲炙，一一记言话。",
        "dynasty": "宋",
        "collection_info": null
    },
    {
        "uuid": "2da286f9775769a8ef06af3734286484",
        "title": "送三八弟归九江  其八",
        "author": "王遂",
        "content": "陆侯与邹令，善政时所尊。\n为我谢契阔，寄言托诸昆。\n送子华阳道，迤逦白下门。\n怀言欲赠别，临别又忘言。",
        "dynasty": "宋",
        "collection_info": null
    },
    {
        "uuid": "977065c80e5a7bd2559d9e9ecde05f12",
        "title": "送林干荣满归莆",
        "author": "王遂",
        "content": "天向东南聚众刚，义精仁熟乃真强。\n清名去作明时重，鲠论来为谏纸香。\n使指尚疑迟力荐，老夫何事不深藏。\n斯文归有王刘重，胡不骑云反帝乡。",
        "dynasty": "宋",
        "collection_info": null
    },
    {
        "uuid": "60fa09443a17b8199b2770a4200171f9",
        "title": "送冯卿归无锡  其一",
        "author": "王遂",
        "content": "天欲吾民起困穷，就教自择孰如公。\n欢颜疾痛呻吟后，乐意耕桑陇亩中。\n尽有深长开幕画，若无华藻到边功。\n只今未觉诗书力，去久犹当说大冯。",
        "dynasty": "宋",
        "collection_info": null
    },
    {
        "uuid": "826f3e01248f854775392b10e5db5fdb",
        "title": "送冯卿归无锡  其二",
        "author": "王遂",
        "content": "浮云出处泊无情，来辄成违去辄明。\n解后一时如失计，峥嵘千古却收名。\n静修香火宁非愿，归对渔樵更觉荣。\n旋汲惠泉烹顾渚，春风杖屦及山行。",
        "dynasty": "宋",
        "collection_info": null
    },
    {
        "uuid": "4762b553023cfe1b4f12ff21f3bc41fd",
        "title": "送王冠卿罢郡归  其一",
        "author": "王遂",
        "content": "自是经帷旧谏官，谏书字字吐忠肝。\n声名尚作中朝重，事任宁辞举世难。\n廪粟未纾民瘼急，边烽谁解上忧宽。\n湖上佳处归行乐，只恐忧时鼻转酸。",
        "dynasty": "宋",
        "collection_info": null
    },
    {
        "uuid": "bb6f4094e93141f9361e17eb6cce0414",
        "title": "送王冠卿罢郡归  其二",
        "author": "王遂",
        "content": "书生作县本非才，天遣仁侯特为来。\n民志少伸缘假借，军咨无补愧招来。\n五湖舟楫闻催具，千乘旌旗莫挽回。\n若论亲民须是令，先当斥免谢天灾。",
        "dynasty": "宋",
        "collection_info": null
    },
    {
        "uuid": "2fa2f89606b387abfea3d89b439dda79",
        "title": "送黄叔向归永嘉  其一",
        "author": "王遂",
        "content": "玉麟堂上共论兵，众裏逢君眼为明。\n自愧腐儒宁有用，却怜志士竟无成。\n学书不作千人敌，归计犹余一叶轻。\n何必封狼方快意，只须垂世用诗名。",
        "dynasty": "宋",
        "collection_info": null
    },
    {
        "uuid": "e213ec89ff01ed53533c720f76bb0045",
        "title": "送黄叔向归永嘉  其二",
        "author": "王遂",
        "content": "传闻索米向长安，疎影寒香得细看。\n檄羽风生常事急，举头霜满致身难。\n五湖莫办鸱夷计，四壁谁怜范叔寒。\n今代淮西宜籴谷，悬知一见定交驩。",
        "dynasty": "宋",
        "collection_info": null
    },
    {
        "uuid": "dce75d5e06329cb96cf3abd94a28f5c2",
        "title": "送李兄谒扬州帅",
        "author": "王遂",
        "content": "天生忠定公，为宋作柱石。\n扶日起东南，擎天补西北。\n戎和不肯受，国蹙欲日闢。\n坐收两河心，可制百年狄。\n谁能七十日，有此功赫奕。\n汪黄信血指，老桧甘愧色。\n云胡张赵间，不使虎而翼。\n循环起丁未，运至丁未极。\n成书遗后代，曰此寄庵力。\n思皇陈了翁，直谏少与匹。\n大科得闻孙，不救元符阨。\n谠议竟莫伸，嗟哉有何益。\n令人读遗事，一饭三叹息。\n某昔守樵川，尊俎折群贼。\n乌洲聚名胜，花阴满光泽。\n通鑑揭纲目，国录为刊刻。\n嗟嗟斯文丧，吾道有余脉。\n感伤念理乱，同事异今昔。\n新从姑苏归，疾病久成癖。\n齐云标杰阁，鹊桥记归宅。\n伟哉子章子，为我得佳客。\n母是了翁孙，身为寄庵适。\n相求不相值，访我茅山侧。\n父昔仕九江，横金悲易箦。\n藁葬官路旁，过者为心恻。\n指囷与倒廪，纵性何所得。\n顾予把钓竿，欲子将焉获。\n世岂无忠宣，顾此舟中麦。",
        "dynasty": "宋",
        "collection_info": null
    },
    {
        "uuid": "a50756b2350ad8702126002cda3a9d72",
        "title": "题端明苏子瞻书天庆观乳泉赋后",
        "author": "王遂",
        "content": "天一生兮上浮，羽人俟兮丹丘。\n遡儋耳兮东注，夹昆仑兮倒流。",
        "dynasty": "宋",
        "collection_info": null
    },
    {
        "uuid": "0b2a8446342e3e96664dc20cc49cceb3",
        "title": "题朝散郎刘公庙",
        "author": "王遂",
        "content": "文而博兮乐且有余，武有勇兮莫之测窥，闽之南兮江之西。\n俯视鼎镬兮犹一潢池，士怯且惰兮若奉骄儿。\n一夫死兮百将莫支，提千人兮左右以之。\n嗟平生之志兮马革裹尸，使畏死而偷生兮将形骸焉依。",
        "dynasty": "宋",
        "collection_info": null
    },
    {
        "uuid": "fc3b472764a41efcb38b7cf48a205670",
        "title": "青溪桥",
        "author": "王遂",
        "content": "倬彼清溪兮山高水长，上承黟歙兮下接钱唐。\n雨稍渐渍兮众流汤汤，家具舟楫兮商旅伏藏。\n繄四海以为家兮何独困此一方，视己同溺兮用造舟以为梁。\n顾一岁之一新兮岁旱则亡，眷令长之远虑兮不间雨旸。\n晴日当空兮余备不忘，帝用时以安下民兮余敢不强。\n虽倾余之囊橐兮使皆即乎康庄，彼虑如近忧兮令虽法而何伤。\n公虽忧而民喜兮百世烝尝。",
        "dynasty": "宋",
        "collection_info": null
    }
]