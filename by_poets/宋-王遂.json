[
    {
        "uuid": "3dd4fc811bbb8499ccf440db6b0fef20",
        "title": "凤凰台",
        "author": "王遂",
        "content": "天连宫阙云烟湿，地接淮山日月低。\n不知何处两黄鹄，飞向白云云外归。",
        "dynasty": "宋",
        "collection_info": null
    },
    {
        "uuid": "70f64a140e41b8674ed3057e1b0d90e6",
        "title": "中秋饮凤凰台上",
        "author": "王遂",
        "content": "天上十分月，人间一半秋。\n笙歌传小寨，灯火认层楼。\n酒怕初斟满，碁欣未了收。\n分明浑似水，只是欠双鸥。",
        "dynasty": "宋",
        "collection_info": null
    },
    {
        "uuid": "b98882171afe15042f25c026b49ede7c",
        "title": "会平江两倅六邑宰",
        "author": "王遂",
        "content": "守令张官本为民，恫{疒众}无异切吾身。\n但令六县皆朱邑，何必黄堂有信臣。\n田里要须兴孝弟，闾阎谨勿致嚬呻。\n与君共举一杯酒，化作人家点点春。",
        "dynasty": "宋",
        "collection_info": null
    },
    {
        "uuid": "84aa54271b01ca58c20a67755fa639f1",
        "title": "谒梓潼庙访黄蘗泉试茶",
        "author": "王遂",
        "content": "居然三伏景，宛若九秋凉。\n苍翠瞻神力，熉黄烛夜光。\n龙眠安旧隠，萤冷近书堂。\n不为看黄蘗，吹来稻欲香。",
        "dynasty": "宋",
        "collection_info": null
    },
    {
        "uuid": "68c7192cbfaf8701e40a11332c9dc510",
        "title": "会徐侍郎蔡提举",
        "author": "王遂",
        "content": "初度曾同岁摄提，德虽不竞得年齐。\n徐卿鸾凤今标准，蔡令埙箎旧品题。\n西府十连新眷遇，北园三径共提携。\n丈夫出处无他愿，但欲长歌归去兮。",
        "dynasty": "宋",
        "collection_info": null
    },
    {
        "uuid": "9926b373d9941c419e1ebf2f1884e33f",
        "title": "顺宁忆弟",
        "author": "王遂",
        "content": "犹怜膝下竞儿嬉，岁月光阴去若驰。\n闲倚阑干思旧事，却如故老话淳熙。",
        "dynasty": "宋",
        "collection_info": null
    },
    {
        "uuid": "8f8fdc8736baa0ecdb856fe31aac6e48",
        "title": "赠青阳士友",
        "author": "王遂",
        "content": "离红百颗橘千头，何似南枝雪未收。\n国为和羹思是晏，士因止渴忆兴周。\n笑谈谷口终当隠，出处胸中要熟筹。\n夜月九华浮动处，痴顽宁復照斋丘。",
        "dynasty": "宋",
        "collection_info": null
    },
    {
        "uuid": "a2106c87d6c08fa0b2cc101034c1545a",
        "title": "赠薛道士",
        "author": "王遂",
        "content": "觌面逢幽侣，装怀解吏纷。\n曾敲筠户月，屡宿柳塘云。\n离索知余恨，来过谢子勤。\n山中新雨足，几处未耕耘。\n入道犹将母，人心信秉彜。\n每能图乐事，谁与写时思。\n欲觅征君笔，难当幼妇辞。\n只应忧世切，聊此觉良知。\n周诗山寺满，骑马□中寻。\n淡泊人无识，吟嗟子独深。\n动中观造化，静处养灵襟。\n且学渠根本，篇章莫费吟。",
        "dynasty": "宋",
        "collection_info": null
    },
    {
        "uuid": "cce47fc62b4ea34415f021dbccca6cc8",
        "title": "赠无梦道人",
        "author": "王遂",
        "content": "中人有梦君无梦，乐思幽怀事不同。\n为问曲肱高卧日，如何合眼见周公。",
        "dynasty": "宋",
        "collection_info": null
    },
    {
        "uuid": "a552cff5857a69c9ddbc298f791df37e",
        "title": "赠陈师宓客陈兄",
        "author": "王遂",
        "content": "疾雷破柱识忠臣，急雨衝泥见故人。\n斗酒为浇新意气，老夫笔底亦精神。",
        "dynasty": "宋",
        "collection_info": null
    },
    {
        "uuid": "d99c5a081c92d4841179cdaa2dc87ea9",
        "title": "赠肖岩  其一",
        "author": "王遂",
        "content": "曾因肖象下箕星，梦寐犹应右武丁。\n顾我本非钟鼎相，不应端笏侍天庭。",
        "dynasty": "宋",
        "collection_info": null
    },
    {
        "uuid": "c8831cb7bb8a3112fa6ced75e6939530",
        "title": "赠肖岩  其二",
        "author": "王遂",
        "content": "居住梁溪古道傍，分明木石最堂堂。\n丹青能染成形貌，犹有心源未易量。",
        "dynasty": "宋",
        "collection_info": null
    },
    {
        "uuid": "c646f76fac563864d33043a04fcac5a9",
        "title": "赠肖岩  其三",
        "author": "王遂",
        "content": "强栽髭鬓较锱铢，眼底精神不解枯。\n许我苍颜殿诸老，可能同读远游无。",
        "dynasty": "宋",
        "collection_info": null
    },
    {
        "uuid": "db5b7d93dcfb4ebc2a68247b8ad2d0cb",
        "title": "寄昭武诸友",
        "author": "王遂",
        "content": "荆州得士一人半，信矣苻坚取太多。\n汗马已先驰峻坂，冥鸿犹有避云罗。\n本心皎日千年在，外物青天一鸟过。\n别后令名俱日起，倦予晞髮向山阿。",
        "dynasty": "宋",
        "collection_info": null
    },
    {
        "uuid": "e57c6014cf7d562d8acbd697603bc667",
        "title": "寄聪自闻",
        "author": "王遂",
        "content": "参天定林木，无地妙高台。\n每忆金陵去，谁同玉局来。\n干坤新润泽，河洛久风埃。\n十里南州路，荷香独棹回。",
        "dynasty": "宋",
        "collection_info": null
    },
    {
        "uuid": "78adad701ed05c40f2cef34db958ba99",
        "title": "寄刘后村王臞轩",
        "author": "王遂",
        "content": "君子仁柔义也刚，须知自胜乃为强。\n书因雁断疑天远，诗带梅来特地香。\n一鹗先从云外去，四鸿宁久橘中藏。\n圣朝出处非无意，衣锦何由恋故乡。",
        "dynasty": "宋",
        "collection_info": null
    },
    {
        "uuid": "e03784b110c76fe62f81bbe34dd2d69a",
        "title": "寄九江宗族",
        "author": "王遂",
        "content": "手劚三茅印月痕，却思庐麓接云根。\n便将百战开勋业，何似丹心遗子孙。\n行尽义丰思古迹，旧曾敷浅出高原。\n因思百事俱闲外，惟有人间道最尊。",
        "dynasty": "宋",
        "collection_info": null
    },
    {
        "uuid": "a4e0b17adf82be56460326b5eca0233e",
        "title": "寄呈饭牛翁",
        "author": "王遂",
        "content": "早计关防意气觕，莫教露尽草头枯。\n芒寒宁戚讴歌怨，色自涪翁牧养图。\n露地相忘无践稼，县官虽巧不催租。\n时人欲识其中趣，山木巃嵷夜气苏。",
        "dynasty": "宋",
        "collection_info": null
    },
    {
        "uuid": "2ce4681f2a12fcc93f90ed377356e27b",
        "title": "谢赵庐州送淮白  其一",
        "author": "王遂",
        "content": "淮源千古贯中州，南北分来九十秋。\n欲放此鳞归纵壑，要留佳瑞入王舟。",
        "dynasty": "宋",
        "collection_info": null
    },
    {
        "uuid": "d6329b1f804d51bec14ae7979e683a0b",
        "title": "谢赵庐州送淮白  其二",
        "author": "王遂",
        "content": "淮泗曾经禹决余，斯民无復惧为鱼。\n鱼枯却识江南岸，应有临渊羡不如。",
        "dynasty": "宋",
        "collection_info": null
    },
    {
        "uuid": "96f1750915a9305608e8fcb28838fdf4",
        "title": "谢二吴书见访",
        "author": "王遂",
        "content": "缁衣之后赋无衣，王室安知晋郑依。\n淝水八千思偃伯，丹徒十万尽忘饥。\n喜看猿鹤从公乐，更觉莼鲈到处肥。\n泉楮未通民力乏，梦怀远志忆当归。",
        "dynasty": "宋",
        "collection_info": null
    },
    {
        "uuid": "dddbfd5b541cee0b1419fa1cf5537c5c",
        "title": "以台柑寄漫塘报以诗用韵谢之",
        "author": "王遂",
        "content": "屈平作颂独称渠，曾比西山立懦夫。\n君子得舆知有待，高林硕果未尝无。",
        "dynasty": "宋",
        "collection_info": null
    },
    {
        "uuid": "b8e1ae1edf70984b2277ee9bf0917f16",
        "title": "瑞香",
        "author": "王遂",
        "content": "晓见花开意味长，夜深放出紫荷囊。\n须知睡裏真香足，犹锡佳名号瑞香。",
        "dynasty": "宋",
        "collection_info": null
    },
    {
        "uuid": "dab7a29d5d701081df7890aada7798bc",
        "title": "枕上闻钟",
        "author": "王遂",
        "content": "南来听是保宁钟，钟送风来风送钟。\n气只与声无间断，此心何况与人同。",
        "dynasty": "宋",
        "collection_info": null
    },
    {
        "uuid": "81ddd1274b38f47cebbe465a6da31ec8",
        "title": "谢章季思惠镜屏",
        "author": "王遂",
        "content": "客从东南西，遗我古镜屏。\n圆明绝点滓，表裏无遁形。\n云是旧太守，思之我为铭。\n吾惛不能进，何敢陈诸庭。\n我闻生民初，五常具函灵。\n器质欠推广，物欲加凋零。\n眉睫近莫睹，稍远何能听。\n君子抱明德，止善湛中扃。\n静如昼有夜，动若渭流泾。\n坐令方寸地，目睫何晶荧。\n上天方于昭，皎彼垂日星。\n五官属宰制，万化随指令。\n留之千百载，犹足存典刑。\n余心岂昧此，一念存芳馨。\n在昔圣敬主，丹书刻方棂。\n近者摩镜帖，字字炳丹青。\n夫君往教意，大寐如得醒。\n置之敬义堂，与世犹说铃。",
        "dynasty": "宋",
        "collection_info": null
    },
    {
        "uuid": "c66d32f1e984bf00ad9ad8a7e595ca0e",
        "title": "宛陵道院成用吴尚书韵  其一",
        "author": "王遂",
        "content": "俪然位望亚陪京，大作山川小作城。\n堡障百年宽北顾，耕桑千里庆西成。\n和风温若生庭户，明月飞来入栋楹。\n道院依然无一事，只须空洞养心诚。",
        "dynasty": "宋",
        "collection_info": null
    },
    {
        "uuid": "2cf0cd17ec37012806d466187df96e25",
        "title": "宛陵道院成用吴尚书韵  其二",
        "author": "王遂",
        "content": "传街轧轧度车声，夹道翩翩共雁行。\n色养正须夸独乐，真廉何得似双清。\n便当坐进传吾道，何必求为身后名。\n大字已烦呵妙手，一犂依旧作胜氓。",
        "dynasty": "宋",
        "collection_info": null
    },
    {
        "uuid": "169ca6e98e4682aed68c51b62a8caafd",
        "title": "谒子真祠  其一",
        "author": "王遂",
        "content": "汉朝容默独危言，吴市逃名耻自全。\n千古无人知此意，浪将姓字作梅仙。",
        "dynasty": "宋",
        "collection_info": null
    },
    {
        "uuid": "1f3ef7ac620a978d5b847dd16101e1d6",
        "title": "谒子真祠  其二",
        "author": "王遂",
        "content": "梅山梅市梅家墺，总得嘉名为子真。\n张禹孔光俱已矣，岂无遗迹但埃尘。",
        "dynasty": "宋",
        "collection_info": null
    },
    {
        "uuid": "e37bc8315c53c2383871ff71adba8e36",
        "title": "吴大帝庙",
        "author": "王遂",
        "content": "曾是东南第一王，眼看此地六兴亡。\n东缘有酒登京口，西为无鱼忆武昌。\n非復虎臣陪殿上，空余猩鬼泣祠旁。\n何年并建琅玡庙，共对淮山草木长。",
        "dynasty": "宋",
        "collection_info": null
    },
    {
        "uuid": "daf369fc76eb603a5d7d2f0a7de30721",
        "title": "宁考神御奉安原庙  其一",
        "author": "王遂",
        "content": "经旬风雨陡新晴，一夜蟾光直到明。\n清晓衣冠原庙去，分明眷佑似平生。",
        "dynasty": "宋",
        "collection_info": null
    },
    {
        "uuid": "6f75f2f3593e4c5a7f6d7fd1698887bf",
        "title": "宁考神御奉安原庙  其二",
        "author": "王遂",
        "content": "卤簿萧萧鼓吹鸣，属车前导乘舆轻。\n□□殿裏朱门閟，无復传呼辇路声。",
        "dynasty": "宋",
        "collection_info": null
    },
    {
        "uuid": "880b094aed1593f10f8cc7114f84d618",
        "title": "宁考神御奉安原庙  其三",
        "author": "王遂",
        "content": "太室祼将严体荐，景灵朝献荐牙盘。\n九重黼坐盘盂固，四海苍生奠枕安。",
        "dynasty": "宋",
        "collection_info": null
    },
    {
        "uuid": "ae0bde2f1650671c556a5fbea21b4381",
        "title": "宁考神御奉安原庙  其四",
        "author": "王遂",
        "content": "俭慈三十一年主，已不自知其至尊。\n时向道傍逢故老，但能垂泪不能言。",
        "dynasty": "宋",
        "collection_info": null
    },
    {
        "uuid": "0ce50068b0db80943c6bc7772e5fdee8",
        "title": "宁考神御奉安原庙  其五",
        "author": "王遂",
        "content": "禁殿熏风传赐敕，宫门晓日缓催班。\n小臣未报君恩重，耿耿孤君入梦间。",
        "dynasty": "宋",
        "collection_info": null
    },
    {
        "uuid": "c1967046f858ffe934a20b22a27e742f",
        "title": "道上",
        "author": "王遂",
        "content": "夹道香烟笑语欢，老翁扶立小儿观。\n书生未有丝毫力，定忆前回去长官。",
        "dynasty": "宋",
        "collection_info": null
    },
    {
        "uuid": "849a4b89f6a743824810f200d4dd4acc",
        "title": "牛渚曲",
        "author": "王遂",
        "content": "岷江赴东海，牛渚镇中流。\n古来济渡处，落日迷沧洲。\n江东名胜士，清谈付悠悠。\n氛埃更五闰，毒烈遍九州。\n六龙起当天，爝火不敢留。\n长绳繫佛塔，铁缆济王舟。\n执玉朝群后，职方登九丘。\n民生三代后，不数李与刘。\n太平二百年，内宁忘外忧。\n一马飞渡江，王气东南浮。\n谁为逆胡计，敢作明神羞。\n饮水昧佛狸，投鞭效坚头。\n萧萧杨林渡，寒日风飕飗。\n烟雨出蒙衝，霜雪挥戈矛。\n夜半虏帐惊，明日无胡酋。\n笑谈折樽俎，心胆落毡裘。\n诸夷戒谋夏，三边罢防秋。\n时从老校问，吃吃谈不休。\n创业道何盛，中兴德几侔。\n禹绩渺千载，武功待人收。\n天方厌此虏，吾忍忘其仇。\n偷安固大患，幸胜非良筹。\n外防固难弛，内政何当修。\n两山点蛾眉，攒此千古愁。\n小臣乏长策，何以裨前流。\n请因受邑地，为赋艰难由。",
        "dynasty": "宋",
        "collection_info": null
    },
    {
        "uuid": "6cceed96296793ee3e888b52ed62247f",
        "title": "堂后梅",
        "author": "王遂",
        "content": "阿母亲栽白玉堂，分明雪色变青黄。\n不须徙倚横枝看，留作江南第一香。",
        "dynasty": "宋",
        "collection_info": null
    },
    {
        "uuid": "18fffbd26469f953df6b99906c07fff4",
        "title": "题卷舒堂竹",
        "author": "王遂",
        "content": "月淡星疏子夜清，独骑黄鹤下吹笙。\n当时只许风听得，学与行云佩玉声。",
        "dynasty": "宋",
        "collection_info": null
    },
    {
        "uuid": "7491636ed04f39c942cd855108e08868",
        "title": "木犀答二吴书  其一",
        "author": "王遂",
        "content": "过尽人间百草芳，尚留寒菊对风光。\n月华已下中天白，香树初摇满院凉。\n金粟远看千尺影，犀皮近种百年香。\n圣朝二桂真双玉，王谢犹当着紫囊。",
        "dynasty": "宋",
        "collection_info": null
    },
    {
        "uuid": "a0d7fa3d83ac1a282cf338e4877680da",
        "title": "木犀答二吴书  其二",
        "author": "王遂",
        "content": "月窟何因左右探，犹容坐客竞跻攀。\n浑疑移种从天上，又似分香入酒间。\n每为高秋成感慨，却□清味得幽闲。\n先生燕坐真奇绝，愿作淮南庾子山。",
        "dynasty": "宋",
        "collection_info": null
    },
    {
        "uuid": "0a95965eb665aa088ab35f81de890a6c",
        "title": "饮御园梅下",
        "author": "王遂",
        "content": "主人铁石广平心，白玉堂中特细吟。\n已觉江南得春晚，悬知塞北更寒深。\n放开清影登文局，写出孤芳入素琴。\n保养阳和调鼎实，岁寒莫受雪霜侵。",
        "dynasty": "宋",
        "collection_info": null
    },
    {
        "uuid": "97bc9f33a55a11196c891319e43e2f85",
        "title": "闻杜鹃有感",
        "author": "王遂",
        "content": "人物同为气所乘，良心露处即良能。\n天津有此惊康节，西蜀无之感少陵。",
        "dynasty": "宋",
        "collection_info": null
    },
    {
        "uuid": "cfd023ff61d3073812c4849877f5c74d",
        "title": "题顺宁庵",
        "author": "王遂",
        "content": "千章松桧护泉台，无復牛羊日下来。\n安有良心亲付授，却教容易着尘埃。",
        "dynasty": "宋",
        "collection_info": null
    },
    {
        "uuid": "1540e434cf885dd92ea2e4e1b8feae7c",
        "title": "题蒋少闵云巢",
        "author": "王遂",
        "content": "欲向云端问子巢，陵虚骛远恐疲劳。\n悬知实地平如掌，何处人间有此高。",
        "dynasty": "宋",
        "collection_info": null
    },
    {
        "uuid": "c2f3d92a241c83eb9fcee49a78a014b6",
        "title": "秦丞相府",
        "author": "王遂",
        "content": "公府潭潭莫近前，绝怜荒草废池边。\n骨藏黄壤今成土，楼入青云旧格天。\n零落故家成不去，消磨名士向南迁。\n百年心事无人识，祇有鸡林贾客传。",
        "dynasty": "宋",
        "collection_info": null
    },
    {
        "uuid": "55df3168d0c34846b9ed92fe7e8bfd98",
        "title": "登县圃小楼",
        "author": "王遂",
        "content": "山有青黄臼纻山，谢公已起谪仙还。\n至今犹有文章焰，放入高楼户牖间。",
        "dynasty": "宋",
        "collection_info": null
    },
    {
        "uuid": "e26d4e4d686c5474258385a57520bc5f",
        "title": "登尊经阁",
        "author": "王遂",
        "content": "月到长赢麦已秋，闲将心事付沧洲。\n但惭一着输先手，欲为诸公让出头。\n山畔翩翩疑过雁，水边帖帖似飞鸥。\n丈夫家法无多子，后乐须为天下忧。",
        "dynasty": "宋",
        "collection_info": null
    },
    {
        "uuid": "a2dea20d09cbc09bd58d2b658839bd65",
        "title": "登杨府风云阁",
        "author": "王遂",
        "content": "杰阁入风云，分明是得君。\n湖山尽行乐，愁杀岳将军。",
        "dynasty": "宋",
        "collection_info": null
    },
    {
        "uuid": "9ba3742007b9214acad046fe33c50b3a",
        "title": "登钓台",
        "author": "王遂",
        "content": "老倦无心上将坛，桐江千尺一渔竿。\n共时翻手功名易，自许经心岁月宽。\n礼乐三千辉冕辂，风云四七盛衣冠。\n上虞人物饶娥路，赢得清高照岁寒。",
        "dynasty": "宋",
        "collection_info": null
    },
    {
        "uuid": "be8fc4545bd5632e25ba0fe35f7c43c1",
        "title": "登凤台",
        "author": "王遂",
        "content": "无觅台城处，岿然却此台。\n青山三面立，白鸟半天回。\n有酒同僧上，无诗唤友来。\n谪仙骑凤去，应是叹时哉。",
        "dynasty": "宋",
        "collection_info": null
    },
    {
        "uuid": "e6a28c5fca56008c579d5daaaf8a3caa",
        "title": "题顺宁壁  其一",
        "author": "王遂",
        "content": "养得翔鸾舞凤枝，不知雨露几含滋。\n但同栎社长无用，留作明堂柱石姿。",
        "dynasty": "宋",
        "collection_info": null
    },
    {
        "uuid": "5fa85f86968020faebb2f40f74f4feb8",
        "title": "题顺宁壁  其二",
        "author": "王遂",
        "content": "墓道深衣自涕洟，分明入耳似闻诗。\n月征日迈求无忝，尽是临深履薄时。",
        "dynasty": "宋",
        "collection_info": null
    },
    {
        "uuid": "f933db17c2acfe2e2d7964c0af9318d5",
        "title": "题顺宁壁  其三",
        "author": "王遂",
        "content": "膝下当年忆教忠，此身卜与弃捐同。\n睿思夜半忧民切，羞见东窗日半红。",
        "dynasty": "宋",
        "collection_info": null
    },
    {
        "uuid": "5ee1638792b1c63adbf0815d75c2943b",
        "title": "题顺宁壁  其四",
        "author": "王遂",
        "content": "小日寒窗共赋文，一时洛下看机云。\n自知只道归耕手，不比斯人解致君。",
        "dynasty": "宋",
        "collection_info": null
    },
    {
        "uuid": "1cde972cfe44c13f4e337015c7630929",
        "title": "题顺宁壁  其五",
        "author": "王遂",
        "content": "宿草初生木未阴，自栽松柏待成林。\n后来剪伐应无忍，记取当时怵惕心。",
        "dynasty": "宋",
        "collection_info": null
    },
    {
        "uuid": "2370acbb2542068d256113982561c5a5",
        "title": "题顺宁壁  其六",
        "author": "王遂",
        "content": "道德文章满足翁，曾将佳句咏茅峰。\n烧丹炼药非吾事，孝友神仙第一功。",
        "dynasty": "宋",
        "collection_info": null
    },
    {
        "uuid": "45b23dbf067946ae9db3a20a37b915dc",
        "title": "题顺宁壁  其七",
        "author": "王遂",
        "content": "江东山望说茅庐，庵为康家孝子居。\n岂肯人间名教地，却容释老说清虚。",
        "dynasty": "宋",
        "collection_info": null
    },
    {
        "uuid": "dd254343e08da0b701025cf4ae7809e2",
        "title": "题顺宁窗  其一",
        "author": "王遂",
        "content": "风生松桧雨生杉，抖擞泥尘恨满衫。\n从此便膺君命重，亦须昭穆葬江南。",
        "dynasty": "宋",
        "collection_info": null
    },
    {
        "uuid": "043035d12711c8b56bf6866bf5e73414",
        "title": "题顺宁窗  其二",
        "author": "王遂",
        "content": "云从西去又还东，不逐天回却逐风。\n春日岂无晴昼永，扫除阴翳出长空。",
        "dynasty": "宋",
        "collection_info": null
    },
    {
        "uuid": "f8ac5bb7477f6f52835ee343f390d59c",
        "title": "夜宿镇城寺",
        "author": "王遂",
        "content": "风挟潮头上，雷将雨脚俱。\n天应念民物，地得限江湖。\n凿堰流平未，颓堤浪入无。\n不眠频问晓，白欲上人鬚。",
        "dynasty": "宋",
        "collection_info": null
    },
    {
        "uuid": "8d2f05d07e631b058febb341e73a4684",
        "title": "夜宿梅山寺",
        "author": "王遂",
        "content": "山寺逢晚秋，郊原带雨余。\n禾收将有耳，民病化为鱼。\n阴沴何当扫，兵氛苦未除。\n岂无吴市隠，封事至公车。",
        "dynasty": "宋",
        "collection_info": null
    },
    {
        "uuid": "acb9a148b321e60279e64fa6a8dcb4e8",
        "title": "口伐",
        "author": "王遂",
        "content": "口伐归来战马闲，诗书只守一编残。\n治安策裏多流涕，莫作兴亡异代看。",
        "dynasty": "宋",
        "collection_info": null
    },
    {
        "uuid": "c50eadc4f20f6e06123bc0c6de1decfa",
        "title": "方丈壁读胡邦衡书草",
        "author": "王遂",
        "content": "僧房高揭谏和书，知是高人意不虚。\n我亦今年三十七，闭门畏祸独何如。",
        "dynasty": "宋",
        "collection_info": null
    },
    {
        "uuid": "d1e546f70b75dc08e7513927fd27e452",
        "title": "戏题胡淡庵谏和书后",
        "author": "王遂",
        "content": "溪翁死后谏书焚，怪得和戎近有孙。\n寄语岳家新宰士，当时谢表几行存。",
        "dynasty": "宋",
        "collection_info": null
    },
    {
        "uuid": "a0260396b2c8afd364bed259902d6ebf",
        "title": "敬亭山检受御书",
        "author": "王遂",
        "content": "晋宋风流自不凡，天令此地为回环。\n市藏白水风烟外，路入高林紫翠间。\n字炳日星摇翰墨，敬存铭刻在心颜。\n须知太守缘民乐，来岁勤农在此山。",
        "dynasty": "宋",
        "collection_info": null
    },
    {
        "uuid": "a6e2a073c3311bc5a13d7c1b37938441",
        "title": "读武侯传",
        "author": "王遂",
        "content": "马踏渭滨春草乱，鸟啼白帝夕阳深。\n汉家浑是皇天做，渠是通天一寸心。",
        "dynasty": "宋",
        "collection_info": null
    },
    {
        "uuid": "a3399d5c48949169d7b9c65b4583c7f3",
        "title": "读党锢传",
        "author": "王遂",
        "content": "须知明哲异全身，错认中庸误杀人。\n若使不为群小恶，定应须有善人嗔。\n平生岂为干名字，此念犹当质鬼神。\n刘氏兴亡虽不补，却扶天地立君臣。",
        "dynasty": "宋",
        "collection_info": null
    },
    {
        "uuid": "9c23f72996530c3fb736eac47d1adbee",
        "title": "舟中诵陶诗及诸葛传  其一",
        "author": "王遂",
        "content": "扣舷细读渊明句，出听还疑是水神。\n江上只逢名利客，人间无復有斯人。",
        "dynasty": "宋",
        "collection_info": null
    },
    {
        "uuid": "cf3c3146019efbaceacf3f6c4c1539b4",
        "title": "舟中诵陶诗及诸葛传  其二",
        "author": "王遂",
        "content": "隆中气象接莘磻，心术精微日月寒。\n学到圣贤无尽处，一毫人力不容安。",
        "dynasty": "宋",
        "collection_info": null
    },
    {
        "uuid": "d17b7a36ce8ff2fbbadb2b4035e5c837",
        "title": "读文公壬子闻雷诗",
        "author": "王遂",
        "content": "五阳未决尚存阴，底事先王卧竹林。\n绝口不谈当世务，对天惟有格君心。",
        "dynasty": "宋",
        "collection_info": null
    },
    {
        "uuid": "01d72a91099eeeb876602bbf75b3dc8d",
        "title": "题游默斋词后",
        "author": "王遂",
        "content": "游公已去今安在，学步虚声过午清。\n最喜高谈言太极，一轮放下月华明。",
        "dynasty": "宋",
        "collection_info": null
    },
    {
        "uuid": "f917e6dc9477a7f5884e3ce699ade927",
        "title": "读天宝诸公事  其一",
        "author": "王遂",
        "content": "当时群枉误朝廷，血染长安草木腥。\n四罪不诛三宅去，依前肝脑是生灵。",
        "dynasty": "宋",
        "collection_info": null
    },
    {
        "uuid": "d4e6738a48b702f5a404be000b8b7b2d",
        "title": "读天宝诸公事  其二",
        "author": "王遂",
        "content": "忠贤赴国方忧北，姦党全身却落南。\n祸福难从当世问，是非时有老农谈。",
        "dynasty": "宋",
        "collection_info": null
    },
    {
        "uuid": "7293a2e095d46268c9f3469e182cbe4a",
        "title": "舟中坐读鸢飞鱼跃",
        "author": "王遂",
        "content": "欲晦又明天外山，水边鸥鸟去復还。\n流行尽是鬼神迹，妙处不在鸢鸟间。",
        "dynasty": "宋",
        "collection_info": null
    },
    {
        "uuid": "7810a3a0c4815b4f009316d8e3712833",
        "title": "送浩翁赴梁县",
        "author": "王遂",
        "content": "当年受气便神明，未必冰壶有此清。\n自是胸中少凡近，犹须境外立功名。\n谪居岁月能闻道，多病工夫近养生。\n尚记漫塘曾有语，弟才无用不如兄。",
        "dynasty": "宋",
        "collection_info": null
    },
    {
        "uuid": "e5795929dcacd0e3c5e304878d84f949",
        "title": "送李果州归蜀",
        "author": "王遂",
        "content": "大原发邹鲁，功德被九州。\n迢迢数千年，伊洛乘其流。\n去之又百载，武夷阐诸幽。\n斯文代显晦，天意非人谋。\n正脉远相续，何必并世游。\n峩峩陵阳山，下镇西南陬。\n师法自心得，如亲接前修。\n一气妙亭毒，小大各有求。\n惟此生息机，不隔春与秋。\n皎皎冰雪姿，高疑揖浮丘。\n太虚丽日月，纤翳无停留。\n本根自深茂，况復加穷搜。\n微言析脉理，要指会衿喉。\n工夫自中积，应物乃其优。\n汉庭高论着，周原出咨诹。\n耿耿恻隠心，若将纳诸沟。\n拳拳敬王义，敢有非嘉猷。\n俯视不义贵，如比空云浮。\n所虞素学负，岂愿清名收。\n阊阖入云端，蜀天方阻修。\n西上香炉峰，江流去悠悠。\n问学久不明，风俗日以偷。\n塞口谨勿言，令人但深忧。\n世如大膏肓，终当待公瘳。\n格天未易到，责己尤难周。\n大学无已时，白首何当休。\n陋质谢顽朽，居然费雕锼。\n建德苦不勇，怀知若为酬。\n四非去未能，用力信有由。\n永当佩深训，无作明公羞。",
        "dynasty": "宋",
        "collection_info": null
    },
    {
        "uuid": "aa35864faceff921e8ed2a4f4ef816b9",
        "title": "送三八弟归九江  其一",
        "author": "王遂",
        "content": "堂堂襄敏公，扬旌上熙河。\n竹帛有时尽，勋业谁能磨。\n珍重紫阳翁，一言定群讹。\n世德远如此，吾曹当若何。",
        "dynasty": "宋",
        "collection_info": null
    },
    {
        "uuid": "18db8cc3d2f2b995ab5d052470cfb96e",
        "title": "送三八弟归九江  其二",
        "author": "王遂",
        "content": "义丰一世师，才识鲜其比。\n斯文张朱氏，称许异诸子。\n不肯趋权门，南走雁山死。\n嗣子尚勉旃，兴大庶有以。",
        "dynasty": "宋",
        "collection_info": null
    },
    {
        "uuid": "c3d48342f2cf9473726eafd3e4ffc886",
        "title": "送三八弟归九江  其三",
        "author": "王遂",
        "content": "弟从寻阳来，四阅槐庭夏。\n谨重子所优，淑艾吾犹寡。\n拜官京洛裏，归思康庐下。\n学力要日新，圣言当具写。",
        "dynasty": "宋",
        "collection_info": null
    },
    {
        "uuid": "bff33c9bd38fa180755bcdfa1bd8c221",
        "title": "送三八弟归九江  其四",
        "author": "王遂",
        "content": "江公与二敏，同葬敷山阴。\n下有虎豹藏，上有猩鼯吟。\n颇闻梁柱姿，时受斤斧侵。\n展转不成寐，令人若为心。",
        "dynasty": "宋",
        "collection_info": null
    },
    {
        "uuid": "1a8efcc5de7947e828a42460668661c2",
        "title": "送三八弟归九江  其五",
        "author": "王遂",
        "content": "燕公最繁盛，子孙十三支。\n默数半凋零，坐愈成伤悲。\n学不足赢粮，贫或无置锥。\n先君尚有言，孙谋敢忘贻。",
        "dynasty": "宋",
        "collection_info": null
    },
    {
        "uuid": "0969c5a0a642cd312ea2dfc308486532",
        "title": "送三八弟归九江  其六",
        "author": "王遂",
        "content": "北风马犹感，首丘狐所思。\n双林去杳霭，荆溪对涟漪。\n春秋同社人，半是新相知。\n勋贤拊遗址，终当遂营兹。",
        "dynasty": "宋",
        "collection_info": null
    },
    {
        "uuid": "7ea6da3f8e7cfa8016f5ac450cfe7348",
        "title": "送三八弟归九江  其七",
        "author": "王遂",
        "content": "濂溪周堂长，正学有源派。\n司直既高明，东湖更孤介。\n从游欠勇往，思之令人洒。\n子归日亲炙，一一记言话。",
        "dynasty": "宋",
        "collection_info": null
    },
    {
        "uuid": "807b93b4b7917de14e14952706ce9f8e",
        "title": "送三八弟归九江  其八",
        "author": "王遂",
        "content": "陆侯与邹令，善政时所尊。\n为我谢契阔，寄言托诸昆。\n送子华阳道，迤逦白下门。\n怀言欲赠别，临别又忘言。",
        "dynasty": "宋",
        "collection_info": null
    },
    {
        "uuid": "a08d9a258d601021645cc17dbded9cf8",
        "title": "送林干荣满归莆",
        "author": "王遂",
        "content": "天向东南聚众刚，义精仁熟乃真强。\n清名去作明时重，鲠论来为谏纸香。\n使指尚疑迟力荐，老夫何事不深藏。\n斯文归有王刘重，胡不骑云反帝乡。",
        "dynasty": "宋",
        "collection_info": null
    },
    {
        "uuid": "229d19c40d4b0412e0ae1290416875a2",
        "title": "送冯卿归无锡  其一",
        "author": "王遂",
        "content": "天欲吾民起困穷，就教自择孰如公。\n欢颜疾痛呻吟后，乐意耕桑陇亩中。\n尽有深长开幕画，若无华藻到边功。\n只今未觉诗书力，去久犹当说大冯。",
        "dynasty": "宋",
        "collection_info": null
    },
    {
        "uuid": "ffb262ef7852aa45da702a336e2dd9f9",
        "title": "送冯卿归无锡  其二",
        "author": "王遂",
        "content": "浮云出处泊无情，来辄成违去辄明。\n解后一时如失计，峥嵘千古却收名。\n静修香火宁非愿，归对渔樵更觉荣。\n旋汲惠泉烹顾渚，春风杖屦及山行。",
        "dynasty": "宋",
        "collection_info": null
    },
    {
        "uuid": "ead762671d6dec9e0c35da2fa43b7860",
        "title": "送王冠卿罢郡归  其一",
        "author": "王遂",
        "content": "自是经帷旧谏官，谏书字字吐忠肝。\n声名尚作中朝重，事任宁辞举世难。\n廪粟未纾民瘼急，边烽谁解上忧宽。\n湖上佳处归行乐，只恐忧时鼻转酸。",
        "dynasty": "宋",
        "collection_info": null
    },
    {
        "uuid": "e8c3fa8d15204a515957c954728eab0d",
        "title": "送王冠卿罢郡归  其二",
        "author": "王遂",
        "content": "书生作县本非才，天遣仁侯特为来。\n民志少伸缘假借，军咨无补愧招来。\n五湖舟楫闻催具，千乘旌旗莫挽回。\n若论亲民须是令，先当斥免谢天灾。",
        "dynasty": "宋",
        "collection_info": null
    },
    {
        "uuid": "7f35b60ed9fecc48b86d188c01d84fb6",
        "title": "送黄叔向归永嘉  其一",
        "author": "王遂",
        "content": "玉麟堂上共论兵，众裏逢君眼为明。\n自愧腐儒宁有用，却怜志士竟无成。\n学书不作千人敌，归计犹余一叶轻。\n何必封狼方快意，只须垂世用诗名。",
        "dynasty": "宋",
        "collection_info": null
    },
    {
        "uuid": "4d561961851ee3b9416c5a16d802477e",
        "title": "送黄叔向归永嘉  其二",
        "author": "王遂",
        "content": "传闻索米向长安，疎影寒香得细看。\n檄羽风生常事急，举头霜满致身难。\n五湖莫办鸱夷计，四壁谁怜范叔寒。\n今代淮西宜籴谷，悬知一见定交驩。",
        "dynasty": "宋",
        "collection_info": null
    },
    {
        "uuid": "948a0fb6584bd7b404df58b52d266961",
        "title": "送李兄谒扬州帅",
        "author": "王遂",
        "content": "天生忠定公，为宋作柱石。\n扶日起东南，擎天补西北。\n戎和不肯受，国蹙欲日闢。\n坐收两河心，可制百年狄。\n谁能七十日，有此功赫奕。\n汪黄信血指，老桧甘愧色。\n云胡张赵间，不使虎而翼。\n循环起丁未，运至丁未极。\n成书遗后代，曰此寄庵力。\n思皇陈了翁，直谏少与匹。\n大科得闻孙，不救元符阨。\n谠议竟莫伸，嗟哉有何益。\n令人读遗事，一饭三叹息。\n某昔守樵川，尊俎折群贼。\n乌洲聚名胜，花阴满光泽。\n通鑑揭纲目，国录为刊刻。\n嗟嗟斯文丧，吾道有余脉。\n感伤念理乱，同事异今昔。\n新从姑苏归，疾病久成癖。\n齐云标杰阁，鹊桥记归宅。\n伟哉子章子，为我得佳客。\n母是了翁孙，身为寄庵适。\n相求不相值，访我茅山侧。\n父昔仕九江，横金悲易箦。\n藁葬官路旁，过者为心恻。\n指囷与倒廪，纵性何所得。\n顾予把钓竿，欲子将焉获。\n世岂无忠宣，顾此舟中麦。",
        "dynasty": "宋",
        "collection_info": null
    },
    {
        "uuid": "e7073c99b20952737e6f71a4992c46e9",
        "title": "题端明苏子瞻书天庆观乳泉赋后",
        "author": "王遂",
        "content": "天一生兮上浮，羽人俟兮丹丘。\n遡儋耳兮东注，夹昆仑兮倒流。",
        "dynasty": "宋",
        "collection_info": null
    },
    {
        "uuid": "b57558a7b153793a79cdb4361ec091a0",
        "title": "题朝散郎刘公庙",
        "author": "王遂",
        "content": "文而博兮乐且有余，武有勇兮莫之测窥，闽之南兮江之西。\n俯视鼎镬兮犹一潢池，士怯且惰兮若奉骄儿。\n一夫死兮百将莫支，提千人兮左右以之。\n嗟平生之志兮马革裹尸，使畏死而偷生兮将形骸焉依。",
        "dynasty": "宋",
        "collection_info": null
    },
    {
        "uuid": "907367f28a54d16fe4c13c940e8a8954",
        "title": "青溪桥",
        "author": "王遂",
        "content": "倬彼清溪兮山高水长，上承黟歙兮下接钱唐。\n雨稍渐渍兮众流汤汤，家具舟楫兮商旅伏藏。\n繄四海以为家兮何独困此一方，视己同溺兮用造舟以为梁。\n顾一岁之一新兮岁旱则亡，眷令长之远虑兮不间雨旸。\n晴日当空兮余备不忘，帝用时以安下民兮余敢不强。\n虽倾余之囊橐兮使皆即乎康庄，彼虑如近忧兮令虽法而何伤。\n公虽忧而民喜兮百世烝尝。",
        "dynasty": "宋",
        "collection_info": null
    }
]