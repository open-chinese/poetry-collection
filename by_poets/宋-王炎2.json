[
    {
        "uuid": "4dcab814bfd4bc93adb1d52ccc410a50",
        "title": "阮郎归 落花时节近清明",
        "author": "王炎2",
        "content": "落花时节近清明。\n南园芳草青。\n东风料峭雨难晴。\n那堪中宿酲。\n回首处，自销凝。\n谁知人瘦生。\n倚阑无语不禁情。\n杜鹃啼数声。",
        "dynasty": "宋",
        "collection_info": null
    },
    {
        "uuid": "0851984e6b455c183d9035e14312448d",
        "title": "青玉案 深红数点吹花絮",
        "author": "王炎2",
        "content": "深红数点吹花絮。\n又燕子、飞来语。\n远水平芜春欲暮。\n年年长是，清明时候，故遣人憔悴。\n竹鸡啼罢山村雨。\n正寥落、无情绪。\n猛省从前多少事。\n绿杨堤上，楼台如画，此景今何处。",
        "dynasty": "宋",
        "collection_info": null
    },
    {
        "uuid": "9c47086b289ec28f2344035e6d557093",
        "title": "浪淘沙令 流水绕孤村",
        "author": "王炎2",
        "content": "流水绕孤村。\n杨柳当门。\n昔年此地往来频。\n认得绿杨携手处，笑语如存。\n往事不堪论。\n强对清尊。\n梅花香里月黄昏。\n白首重来谁是伴，独自销魂。",
        "dynasty": "宋",
        "collection_info": null
    },
    {
        "uuid": "35108e7ae8ee251d0e18ab591a4bfba1",
        "title": "木兰花慢 缃桃花树下",
        "author": "王炎2",
        "content": "缃桃花树下，记罗袜、昔经行。\n至今日重来，人惟独自，花亦凋零。\n青鸟杳无信息，遍人间、何处觅云軿。\n红锦织残旧字，玉箫吹断馀声。\n销凝。\n衣故几时更。\n又谁复卿卿。\n念镜里琴中，离鸾有恨，别鹄无情。\n齐眉处同笑语，但有时、梦见似平生。\n愁对婵娟三五，素光暂缺还盈。",
        "dynasty": "宋",
        "collection_info": null
    },
    {
        "uuid": "ff9d47873a7465e5f91f7ef4be42961a",
        "title": "清平乐 呢喃燕语",
        "author": "王炎2",
        "content": "呢喃燕语。\n共诉春归去。\n春去从他留不住。\n落尽枝头红雨。\n老翁袖手优游。\n闲愁不到眉头。\n过了麦黄椹紫，归期只在新秋。",
        "dynasty": "宋",
        "collection_info": null
    },
    {
        "uuid": "6ae0e14ba1a5ee8e1a7b561384fd720a",
        "title": "清平乐 儿曹耳语",
        "author": "王炎2",
        "content": "儿曹耳语。\n借问何处去。\n家在翠微深处住。\n生计一犁春雨。\n客中且恁浮游。\n莫将事挂心头。\n纵使人生满百，算来更几春秋。",
        "dynasty": "宋",
        "collection_info": null
    },
    {
        "uuid": "474470b4d0fbc8c671e0308742af449f",
        "title": "浪淘沙 月色十分圆",
        "author": "王炎2",
        "content": "月色十分圆。\n风露娟娟。\n木犀香里凭阑干。\n河汉横斜天似水，玉鉴光寒。\n草草具杯盘。\n相对苍颜。\n素娥莫惜少留连。\n秋气平分蟾兔满，动是经年。",
        "dynasty": "宋",
        "collection_info": null
    },
    {
        "uuid": "17b38001f7e90af1eceae2b24d195830",
        "title": "卜算子 渡口唤扁舟",
        "author": "王炎2",
        "content": "渡口唤扁舟，雨后青绡皱。\n轻暖相重护病躯，料峭还寒透。\n老大自伤春，非为花枝瘦。\n那得心情似少年，双燕归时候。",
        "dynasty": "宋",
        "collection_info": null
    },
    {
        "uuid": "9e0742184309733c3304f63ba823742a",
        "title": "卜算子 散策问芳菲",
        "author": "王炎2",
        "content": "散策问芳菲，春半花犹未。\n蓓蕾枝头怯苦寒，恰似人憔悴。\n人莫恨花迟，天自催寒去。\n雨意才收日气浓，玉靥红如醉。",
        "dynasty": "宋",
        "collection_info": null
    },
    {
        "uuid": "19c9a511b11700ebeb4633d358e16e95",
        "title": "江城子 清波渺渺日晖晖",
        "author": "王炎2",
        "content": "清波渺渺日晖晖。\n柳依依。\n草离离。\n老大逢春，情绪有谁知。\n帘箔四垂庭院静，人独处，燕双飞。\n怯寒未敢试春衣。\n踏青时。\n懒追随。\n野蔌山淆，村酿可从宜。\n不向花边拼一醉，花不语，笑人痴。",
        "dynasty": "宋",
        "collection_info": null
    },
    {
        "uuid": "3dd38d274f1a9f85aff9d2cc797665b8",
        "title": "虞美人 镜中失画双青鬓",
        "author": "王炎2",
        "content": "镜中失画双青鬓。\n懒更占花信。\n小梅半谢雨垂垂。\n未许轻红破蕾、缀桃枝。\n社前归燕穿帘语。\n似说人憔悴。\n自缘老去少欢悰。\n不是春寒料峭、怯东风。",
        "dynasty": "宋",
        "collection_info": null
    },
    {
        "uuid": "09d0cd687191e5f0e7714ead18eaac37",
        "title": "南乡子 云淡日昽明",
        "author": "王炎2",
        "content": "云淡日昽明。\n久雨潺潺乍得晴。\n社近东皋农务急，催耕。\n又见菖蒲出水清。\n池面縠纹平。\n掠水迎风燕羽轻。\n试出访寻春色看，相迎。\n巧笑花枝似有情。",
        "dynasty": "宋",
        "collection_info": null
    },
    {
        "uuid": "e68eb1df18c3697988058f930a59a617",
        "title": "忆秦娥 胭脂点",
        "author": "王炎2",
        "content": "胭脂点。\n海棠落尽青春晚。\n青春晚。\n少年游乐，而今慵懒。\n春光不可无人管。\n花边酌酒随深浅。\n随深浅。\n牡丹红透，荼䕷香远。",
        "dynasty": "宋",
        "collection_info": null
    },
    {
        "uuid": "e2fa06b4197b296341e7fb1e5569132e",
        "title": "临江仙 欲近上元人意好",
        "author": "王炎2",
        "content": "欲近上元人意好，月如人意团圆。\n暖风催趣养花天。\n三山来鹤驾，万户识凫仙。\n手种河阳桃李树，暂时来看春妍。\n彩衣一笑棹觥船。\n明年当此日，人到凤池边。",
        "dynasty": "宋",
        "collection_info": null
    },
    {
        "uuid": "5e9573fb060572d763f3b6e1eb03b608",
        "title": "好事近 时节近元宵",
        "author": "王炎2",
        "content": "时节近元宵，天意人情都好。\n烟柳露桃枝上，觉今年春早。\n遏云一曲凤将雏，疑是在蓬岛。\n玉笋扶杯潋滟，愿黑头难老。",
        "dynasty": "宋",
        "collection_info": null
    },
    {
        "uuid": "15574baf2ca8a81fb81206137dfbd468",
        "title": "水调歌头 爱日护轻暖",
        "author": "王炎2",
        "content": "爱日护轻暖，酝造小春时。\n桃溪云敛，一点郎星吐青辉。\n炼玉颜容难老，点漆精神如旧，不用摘霜髭。\n厌薄蓬莱景，戏踏两凫飞。\n潘花底，陶柳外，细民肥。\n万家喜色，融瑞气拥牙绯。\n凭仗春葱洗玉，领略朱樱度曲，引满又何辞。\n只待琴歌毕，安步上丹墀。",
        "dynasty": "宋",
        "collection_info": null
    },
    {
        "uuid": "31654b8a568260a21e429c7967576c2f",
        "title": "念奴娇 晓来雨过",
        "author": "王炎2",
        "content": "晓来雨过，正海棠枝上，胭脂如滴。\n桃杏不敢来比似，信是倾城倾国。\n藏韵收香，谁能描貌，阁尽诗人笔。\n从教睡去，为留银烛终夕。\n不待过了清明，绿阴结子，无处寻春色。\n簌簌轻红飞一片，便觉临风凄恻。\n莫道无情，嫣然一笑，也似曾相识。\n惜花无主，自怜身是行客。",
        "dynasty": "宋",
        "collection_info": null
    },
    {
        "uuid": "874916ab78b95cc04dcf11582aa2bacc",
        "title": "浪淘沙令 秋色满东篱",
        "author": "王炎2",
        "content": "秋色满东篱。\n露滴风吹。\n凭谁折取泛芳卮。\n长是年年重九日，苦恨开迟。\n因记得当时。\n共拈纤枝。\n而今寂寞凤孤飞。\n不似旧来心绪好，惟有花知。",
        "dynasty": "宋",
        "collection_info": null
    },
    {
        "uuid": "45fbb8678a35ff3403bf577e128232b1",
        "title": "采桑子 一番飞次春风巧",
        "author": "王炎2",
        "content": "一番飞次春风巧，细看工夫。\n点缀红酥。\n此际多应别处无。\n玉人不与花为主，辜负芳菲。\n香透帘帏。\n谁向钗头插一枝。",
        "dynasty": "宋",
        "collection_info": null
    },
    {
        "uuid": "e53ebc6b74da8c73c87ceae2cece7a34",
        "title": "好事近 玉颊映红绡",
        "author": "王炎2",
        "content": "玉颊映红绡，才报东风消息。\n虽则清臞如许，有生香真色。\n相看动是隔年期，忍不饮涓滴。\n莫待轻飞一片，却说花堪惜。",
        "dynasty": "宋",
        "collection_info": null
    },
    {
        "uuid": "35f2e7fc4b6aa230ece2ff1ed8d066fb",
        "title": "临江仙 雪片幻成肌骨",
        "author": "王炎2",
        "content": "雪片幻成肌骨，月华借与精神。\n一声羌笛怨黄昏。\n吹香飘缟袂，脱迹委红裙。\n枝上青青结子，子中白白藏仁。\n那时别是一家春。\n劈泥尝煮酒，拂席卧清阴。",
        "dynasty": "宋",
        "collection_info": null
    },
    {
        "uuid": "24c38f29ec3a15787ba4e4dddb007856",
        "title": "卜算子 腻玉染深红",
        "author": "王炎2",
        "content": "腻玉染深红，艳丽难常好。\n已是人间祓禊时，花亦随春老。\n唤起曲生来，醉赏惟宜早。\n此去阴晴十日间，点点粘芳草。",
        "dynasty": "宋",
        "collection_info": null
    },
    {
        "uuid": "8b048f1ca1331ca9317a89f704a0e1b2",
        "title": "木兰花慢 博山香雾冷",
        "author": "王炎2",
        "content": "博山香雾冷，新雨过、怯单衣。\n正飞絮蒙蒙，平芜杳杳，家在天涯。\n春难住、人易老，又等闲过了踏青时。\n枝上红稀绿暗，杜鹃刚向人啼。\n依依。\n谩叹歌生弹铗，尘满弦徽。\n想北山猿鹤，南溪鸥鹭，怪我归迟。\n青云事、今已晚，倚小窗、谁与话襟期。\n对酒有愁可解，擘笺无怨休题。",
        "dynasty": "宋",
        "collection_info": null
    },
    {
        "uuid": "d04e69c84d62505d692dd4483bd48750",
        "title": "小重山 日脚才添一线长",
        "author": "王炎2",
        "content": "日脚才添一线长。\n葭灰吹玉管，转新阳。\n老来添得鬓边霜。\n年华换，归思满沧浪。\n唤客对凝香。\n公庭凫骛散，缓行觞。\n何须红袖立成行。\n清淡好，胜似听丝簧。",
        "dynasty": "宋",
        "collection_info": null
    },
    {
        "uuid": "f6eccc1dd5599890665e7aa178fa5732",
        "title": "阮郎归 几回幽梦绕家山",
        "author": "王炎2",
        "content": "几回幽梦绕家山。\n怯闻梅弄残。\n潇潇黄落客毡寒。\n不禁衣带宽。\n身外事，意阑珊。\n人间行路难。\n寻思百计不如闲。\n休贪朱两轓。",
        "dynasty": "宋",
        "collection_info": null
    },
    {
        "uuid": "5b92e3c4ca126bf3d5308bdf05009610",
        "title": "临江仙 试问休官林下去",
        "author": "王炎2",
        "content": "试问休官林下去，何人得似高年。\n壶中不记岁时迁。\n吹箫新有伴，餐玉共求仙。\n有客尊前曾得见，月眉云鬓娟娟。\n断肠刺史独无眠。\n谁能闻一曲，偷向笛中传。",
        "dynasty": "宋",
        "collection_info": null
    },
    {
        "uuid": "b3027772977f5ff546125955b0ea62a1",
        "title": "临江仙 思忆故园花又发",
        "author": "王炎2",
        "content": "思忆故园花又发，等闲过了流年。\n休论升擢与平迁。\n拂衣归去好，无事即神仙。\n况是老人头雪白，羞看红粉婵娟。\n鸾孤凤只且随缘。\n莫将桃叶曲，留与世人传。",
        "dynasty": "宋",
        "collection_info": null
    },
    {
        "uuid": "9198bc0dfc9ac0e5d6a227009e443452",
        "title": "水调歌头 新涨鸭头绿",
        "author": "王炎2",
        "content": "新涨鸭头绿，春满白苹洲。\n小停画鹢，莫便折柳话离愁。\n飘渺觚棱在望，不用东风借便，一瞬到皇州。\n别酒十分酌，何惜覆瑶舟。\n从此去，上华顶，入清流。\n人门如许，自合唾手复公侯。\n老我而今衰谢，梦绕故园松菊，底事更迟留。\n早晚挂冠去，江上狎浮鸥。",
        "dynasty": "宋",
        "collection_info": null
    },
    {
        "uuid": "2e8a5832fb43080998881442c27219fa",
        "title": "南柯子・南歌子 天末家何许",
        "author": "王炎2",
        "content": "天末家何许，津头客未归。\n柳梢绿暗早莺啼。\n蝴蝶不知春去、绕园飞。\n选胜多游冶，当垆有丽姝。\n青翰载酒泛晴晖。\n不忍十分寥落、负花时。",
        "dynasty": "宋",
        "collection_info": null
    },
    {
        "uuid": "3a4a4e71ff39e11ffed613e78391003e",
        "title": "好事近 闲日似年长",
        "author": "王炎2",
        "content": "闲日似年长，又在他乡春暮。\n柳外一声鶗鴂，怨落花飞絮。\n苎罗只似旧时村，佳人在何处。\n试问鸱夷因甚，载轻颦同去。",
        "dynasty": "宋",
        "collection_info": null
    },
    {
        "uuid": "ab68ca3c5f1c248f267e86cd782c20c2",
        "title": "朝中措 杜鹃声断日曈昽",
        "author": "王炎2",
        "content": "杜鹃声断日曈昽。\n过雨湿残红。\n老色菱花影里，客愁蕉叶香中。\n柳梢飞絮，桃梢结子，断送春风。\n莫恨春无觅处，明年还在芳丛。",
        "dynasty": "宋",
        "collection_info": null
    },
    {
        "uuid": "07ac16a67fea2446e246808ac08c625b",
        "title": "南柯子・南歌子 对镜鸾休舞",
        "author": "王炎2",
        "content": "对镜鸾休舞，求凰凤自飞。\n珠钿翠珥密封题。\n中有鸾笺细字、没人知。\n环佩灯前结，辎軿月下归。\n笑他织女夜鸣机。\n空与牛郎相望、不相随。",
        "dynasty": "宋",
        "collection_info": null
    },
    {
        "uuid": "155943308da1d56c122997eb326175d7",
        "title": "朝中措 蔷薇露染玉肌肤",
        "author": "王炎2",
        "content": "蔷薇露染玉肌肤。\n欲试缕金衣。\n一种出尘态度，偏宜月伴风随。\n初疑邂逅，湘妃洛女，似是还非。\n只恐乘云轻举，翩然飞度瑶池。",
        "dynasty": "宋",
        "collection_info": null
    },
    {
        "uuid": "074fc18136bfef412ce80bc79412b7c9",
        "title": "西江月 蔌蔌落红都尽",
        "author": "王炎2",
        "content": "蔌蔌落红都尽，依然见此清姝。\n水沈为骨玉为肤。\n留得春光少住。\n鸳帐巧藏翠幔，燕钗斜亸纤枝。\n休将往事更寻思。\n且为浓香一醉。",
        "dynasty": "宋",
        "collection_info": null
    },
    {
        "uuid": "a3e7e46ba6befc3b98c6954336da4b8e",
        "title": "柳梢青 葭管风微",
        "author": "王炎2",
        "content": "葭管风微。\n莱衣香软，歌凤将雏。\n笑酌流霞，问人何处，别有瑶池。\n相将月佩霞裾。\n领凫舄、归朝玉墀。\n管取长年，进封大国，稳住清都。",
        "dynasty": "宋",
        "collection_info": null
    },
    {
        "uuid": "c38d87d3b36d34ea8cdc4f5908be2b3c",
        "title": "踏莎行 木落天寒",
        "author": "王炎2",
        "content": "木落天寒，年华又暮。\n老来多病须调护。\n诗编酒榼总无缘，闲中赢得瞢腾睡。\n尘暗犀梳，香消翠被。\n悄无音信来青羽。\n新愁正上自眉峰，黄昏庭院潇潇雨。",
        "dynasty": "宋",
        "collection_info": null
    },
    {
        "uuid": "ee8f5d410e009b62621aeb489bb170f6",
        "title": "清平乐 一杯椒醑",
        "author": "王炎2",
        "content": "一杯椒醑。\n惜饮难成醉。\n爆竹声中人未睡。\n共道今宵守岁。\n不如且就衾裯。\n谁能细数更筹。\n三百六旬过了，明朝却是年头。",
        "dynasty": "宋",
        "collection_info": null
    },
    {
        "uuid": "ce69c8616cd733381aeb371c17ffe3aa",
        "title": "南柯子・南歌子 山冥云阴重",
        "author": "王炎2",
        "content": "山冥云阴重，天寒雨意浓。\n数枝幽艳湿啼红。\n莫为惜花惆怅、对东风。\n蓑笠朝朝出，沟塍处处通。\n人间辛苦是三农。\n要得一犁水足、望年丰。",
        "dynasty": "宋",
        "collection_info": null
    },
    {
        "uuid": "d2a071a01d5363fbb3f6cf08d0d5bac0",
        "title": "夜行船 淡饭粗衣随分过",
        "author": "王炎2",
        "content": "淡饭粗衣随分过。\n新成就、庵寮一个。\n静处藏身，十分自在，只恁么、有何不可。\n过眼空花都看破。\n红尘外、独行独坐。\n也没筹量，也没系绊，更觅甚、三乘四果。",
        "dynasty": "宋",
        "collection_info": null
    },
    {
        "uuid": "1ef89cf1df7727f754553fb7f75303e5",
        "title": "临江仙 鶗鴂一声春事了",
        "author": "王炎2",
        "content": "鶗鴂一声春事了，不知苦劝谁归。\n花梢香露染蔷薇。\n小梅酸着齿，酒榼正堪携。\n鸭绿一篙新雨过，远山半出修眉。\n仙翁理棹欲来时。\n绕檐乌鹊喜，报与主人知。",
        "dynasty": "宋",
        "collection_info": null
    },
    {
        "uuid": "2c5f1fc73ac0facd82bd6046df5e5a7a",
        "title": "蓦山溪 莺啼花谢",
        "author": "王炎2",
        "content": "莺啼花谢，断送春归去。\n雨后听鹃声，恰似诉、留春不住。\n韶光易迈，暗被老相催，无个事，没些愁，方是安身处。\n载松种菊，相对为宾主。\n终日掩柴扉，但只有、清风时度。\n不忺把酒，又不喜观书，饥时饭，饱时茶，困即齁齁睡。",
        "dynasty": "宋",
        "collection_info": null
    },
    {
        "uuid": "9cb647a1d0cb2a9a2e06d6efeb8b1c1f",
        "title": "忆秦娥 头如雪",
        "author": "王炎2",
        "content": "头如雪。\n尘缘滚滚无休歇。\n无休歇。\n买田筑屋，是何时节。\n从今事事都休说。\n巢安寮里藏疏拙。\n藏疏拙。\n许谁为伴，溪山风月。",
        "dynasty": "宋",
        "collection_info": null
    },
    {
        "uuid": "778a7f24926d74b56c68f523529673a5",
        "title": "满江红 宦海浮沉",
        "author": "王炎2",
        "content": "宦海浮沉，名与字、不能彰彻。\n青云上、诸公衮衮，难登狭劣。\n结绶弹冠成底事，解颐折角皆虚说。\n待黄粱、梦觉始归来，非明哲。\n易消释，空中雪。\n多亏缺，天边月。\n算人生必有，衰羸时节。\n恁是一阳来复后，梅花柳眼先春发。\n料明年、又老似今年，当休歇。",
        "dynasty": "宋",
        "collection_info": null
    },
    {
        "uuid": "203a38fe161e844322da1f83932c7671",
        "title": "玉楼春 往年糊口谋升斗",
        "author": "王炎2",
        "content": "往年糊口谋升斗。\n朱墨尘埃粘两袖。\n黄粱梦断始归来，依旧琴书当左右。\n而今藏取持螯手。\n林下独居闲散又。\n问之何以得长年，寡欲少思安老朽。",
        "dynasty": "宋",
        "collection_info": null
    },
    {
        "uuid": "4979e501b4fdfd1000f9769c32a0880f",
        "title": "玉楼春 大都四绪阴晴半",
        "author": "王炎2",
        "content": "大都四绪阴晴半。\n天上油云舒又卷。\n若还心也似云闲，老色何由来上面。\n生平辛苦今潇散。\n得丧荣枯皆历遍。\n人言不死是神仙，我但耳闻非眼见。",
        "dynasty": "宋",
        "collection_info": null
    },
    {
        "uuid": "3a7266bd76500b29b7c9d3de4c34ea4a",
        "title": "蝶恋花 纤手行杯红玉润",
        "author": "王炎2",
        "content": "纤手行杯红玉润。\n满眼花枝，雨过胭脂嫩。\n新月一眉生浅晕。\n酒阑无奈添春困。\n唤起醉魂君不问。\n憔悴颜容，羞与花相近。\n人自无情花有韵。\n风光易老何须恨。",
        "dynasty": "宋",
        "collection_info": null
    },
    {
        "uuid": "295948f42df025a0bcd4870b5376495f",
        "title": "蝶恋花 柳暗西湖春欲暮",
        "author": "王炎2",
        "content": "柳暗西湖春欲暮。\n无数青丝，不系行人住。\n一点心情千万绪。\n落花寂寂风吹雨。\n唤起声中人独睡。\n千里明驼，不踏山间路。\n谩道遣愁除是醉。\n醉还易醒愁难去。",
        "dynasty": "宋",
        "collection_info": null
    },
    {
        "uuid": "5a78cd09b20fb75f281769c34db45229",
        "title": "点绛唇 雨湿东风",
        "author": "王炎2",
        "content": "雨湿东风，谁家燕子穿庭户。\n孤村薄暮。\n花落春归去。\n浪走天涯，归思萦心绪。\n家何处。\n乱山无数。\n不记来时路。",
        "dynasty": "宋",
        "collection_info": null
    },
    {
        "uuid": "74bf1d6d022c7fec4b28a7d0c70e227f",
        "title": "水调歌头 江月冷如水",
        "author": "王炎2",
        "content": "江月冷如水，江水碧于空。\n晚来一霎过雨，为我洗秋容。\n悄悄四山人静，凛凛三更露下，天阔叫孤鸿。\n唤醒蓬窗梦，身在水晶宫。\n揖湘妃，招月娣，御清风。\n素琴韵远，不觉醉眼杏花红。\n禹穴骑鲸仙去，东海钓鳌人远，此意与谁同。\n倚柁一长啸，出壑舞鱼龙。",
        "dynasty": "宋",
        "collection_info": null
    },
    {
        "uuid": "9608291d51e0d5bb229af8d52f0dc5cd",
        "title": "水调歌头 千里倦游客",
        "author": "王炎2",
        "content": "千里倦游客，老眼厌尘烟。\n蒸湘平远，他处无此好江山。\n把酒一听欸乃，过了黄花时节，水国倍生寒。\n输与沧浪叟，长伴白鸥闲。\n傍江亭，穷杳霭，踞巉岩。\n水深石冷，闻道别有洞中天。\n待倩灵妃调曲，唤起冯夷短舞，从此问群仙。\n云海渺无际，波涌缓移船。",
        "dynasty": "宋",
        "collection_info": null
    },
    {
        "uuid": "67c627f73860663ee00f77f2a6f92276",
        "title": "念奴娇 小妆朱槛",
        "author": "王炎2",
        "content": "小妆朱槛，护秋英千点，金钿如簇。\n黄叶白苹朝露冷，只有孤芳幽馥。\n华发苍头，宦情羁思，来伴花幽独。\n巡檐无语，清愁何啻千斛。\n因念爱酒渊明，东篱雅意，千载无人续。\n身在花边须一醉，小覆杯中醽醁。\n过了重阳，捻枝嗅蕊，休叹年华速。\n明年春到，陈根更有新绿。",
        "dynasty": "宋",
        "collection_info": null
    },
    {
        "uuid": "307ed46549350e7f0f0e4f5062f74c97",
        "title": "鹧鸪天 淡淡疏疏不惹尘",
        "author": "王炎2",
        "content": "淡淡疏疏不惹尘。\n暗香一点静中闻。\n人间怪有晴时雪，天上偷回腊里春。\n疑浅笑，又轻颦。\n虽然无语意相亲。\n老来尚可花边饮，惆怅相携失玉人。",
        "dynasty": "宋",
        "collection_info": null
    }
]