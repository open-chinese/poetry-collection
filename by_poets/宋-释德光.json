[
    {
        "title": "沩山问仰山临济得大愚力得黄蘗力颂",
        "author": "释德光",
        "content": "黄蘗山头遭痛棒，大愚肋下报寃雠。\n当机一喝惊天地，直得曹溪水逆流。",
        "dynasty": "宋",
        "collection_info": null
    },
    {
        "title": "兴化打克宾克宾如此答颂",
        "author": "释德光",
        "content": "罚钱出院扬家丑，兴化聱头遇克宾。\n父子不传真秘诀，棒头敲出玉麒麟。",
        "dynasty": "宋",
        "collection_info": null
    },
    {
        "title": "答御制颂",
        "author": "释德光",
        "content": "当阳一句子，平地步青云。\n踏翻关棙处，便是主家春。",
        "dynasty": "宋",
        "collection_info": null
    },
    {
        "title": "进即心即佛非心非佛颂",
        "author": "释德光",
        "content": "即心即佛无蹊径，非佛非心有变通。\n直下两头俱透脱，新罗不在海门东。",
        "dynasty": "宋",
        "collection_info": null
    },
    {
        "title": "答御制颂",
        "author": "释德光",
        "content": "一句截流心路绝，千差万别豁然通。\n等闲更进竿头步，莫问西来及与东。",
        "dynasty": "宋",
        "collection_info": null
    },
    {
        "title": "捧赐佛照禅师号敕黄示众",
        "author": "释德光",
        "content": "天书亲自日边来，一道神光遍九垓。\n为瑞为祥恩力大，直教枯木解花开。",
        "dynasty": "宋",
        "collection_info": null
    },
    {
        "title": "举船子和尚覆船入水而逝颂",
        "author": "释德光",
        "content": "蓦口一桡全杀活，点头三下鼻辽天。\n至今千古风流在，谁道华亭覆却船。",
        "dynasty": "宋",
        "collection_info": null
    },
    {
        "title": "偈颂十首  其一",
        "author": "释德光",
        "content": "口似血盆呵佛祖，牙如剑树駡诸方。\n而今死入阿鼻狱，看你如何孟八郎。",
        "dynasty": "宋",
        "collection_info": null
    },
    {
        "title": "偈颂十首  其二",
        "author": "释德光",
        "content": "机轮转处，作者犹迷。\n祖令当行，魔军胆丧。",
        "dynasty": "宋",
        "collection_info": null
    },
    {
        "title": "偈颂十首  其三",
        "author": "释德光",
        "content": "蓬莱有箇李八伯，一对眼睛如漆黑。\n且莫错认定盘星。",
        "dynasty": "宋",
        "collection_info": null
    },
    {
        "title": "偈颂十首  其四",
        "author": "释德光",
        "content": "世尊拈花，迦叶微笑。\n一对铁槌，浑无孔窍。",
        "dynasty": "宋",
        "collection_info": null
    },
    {
        "title": "偈颂十首  其五",
        "author": "释德光",
        "content": "十五日已前，千人万人把不住。\n十五日已后，漫天网子百千重。\n正当十五日，龙袖拂开全体现，象王行处绝狐踪。",
        "dynasty": "宋",
        "collection_info": null
    },
    {
        "title": "偈颂十首  其六",
        "author": "释德光",
        "content": "灵山一句无差别，直截分明为君决。\n藕丝孔裏骑大鹏，竹篦打落天边月。",
        "dynasty": "宋",
        "collection_info": null
    },
    {
        "title": "偈颂十首  其七",
        "author": "释德光",
        "content": "说佛说祖，泥中洗土。\n谈妙谈玄，十万八千。\n现成公案，已落言诠。\n提起衲僧拄杖子，浑家送上渡头船。",
        "dynasty": "宋",
        "collection_info": null
    },
    {
        "title": "偈颂十首  其八",
        "author": "释德光",
        "content": "灵隠全提向上机，不知谁是丈夫儿。\n岭梅漏泄春消息，雪裏横开三四枝。",
        "dynasty": "宋",
        "collection_info": null
    },
    {
        "title": "偈颂十首  其九",
        "author": "释德光",
        "content": "赵州南，石桥北，观音院裏有弥勒。\n祖师遗下一隻履，直至而今寻不得。",
        "dynasty": "宋",
        "collection_info": null
    },
    {
        "title": "偈颂十首  其一○",
        "author": "释德光",
        "content": "一月普现一切水，一切水月一月摄。\n诸佛法身入我性，我性同共如来合。\n大小永嘉，和屎合尿。",
        "dynasty": "宋",
        "collection_info": null
    },
    {
        "title": "偈颂十首  其一一",
        "author": "释德光",
        "content": "一法不明，翳汝眼睛。\n眼睛不明，世界峥嵘。",
        "dynasty": "宋",
        "collection_info": null
    },
    {
        "title": "布袋和尚赞",
        "author": "释德光",
        "content": "拊背乞钱成漏泄，回头转脑昧真机。\n可怜闹裏无人识，空自肩担布袋归。",
        "dynasty": "宋",
        "collection_info": null
    },
    {
        "title": "圜悟和尚赞",
        "author": "释德光",
        "content": "纔呼小玉便知归，撞破天关碎铁围。\n拈出东山暗号子，至今千古峭巍巍。",
        "dynasty": "宋",
        "collection_info": null
    },
    {
        "title": "示建弥陀会",
        "author": "释德光",
        "content": "了得惟心是道场，弥陀元不在西方。\n面门出入无人荐，剎剎尘尘迸宝光。",
        "dynasty": "宋",
        "collection_info": null
    },
    {
        "title": "示僧鄮郭建接待",
        "author": "释德光",
        "content": "玉几峯高难措足，行人多向半途休。\n无栖泊处开门户，箇箇教伊到地头。",
        "dynasty": "宋",
        "collection_info": null
    },
    {
        "title": "自赞",
        "author": "释德光",
        "content": "辞九重，归东越。\n听松风，对江月。\n冷笑老胡得一橛。",
        "dynasty": "宋",
        "collection_info": null
    },
    {
        "title": "偈",
        "author": "释德光",
        "content": "七手八脚，三头两面。\n耳听不闻，眼觑不见。\n苦乐逆顺，打成一片。\n路逢死蛇莫打杀，无底篮子盛将归。",
        "dynasty": "宋",
        "collection_info": null
    },
    {
        "title": "颂古十三首  其一",
        "author": "释德光",
        "content": "出得山来早是迟，却于世上讨便宜。\n直饶一念超三界，好与拳头劈面椎。",
        "dynasty": "宋",
        "collection_info": null
    },
    {
        "title": "颂古十三首  其二",
        "author": "释德光",
        "content": "一亩之地，三蛇九鼠。\n子细看来，是何面胔。",
        "dynasty": "宋",
        "collection_info": null
    },
    {
        "title": "颂古十三首  其三",
        "author": "释德光",
        "content": "尊者亲曾见佛来，双眉策起笑颜开。\n古今不隔丝毫许，天上人间孰可陪。",
        "dynasty": "宋",
        "collection_info": null
    },
    {
        "title": "颂古十三首  其四",
        "author": "释德光",
        "content": "扬下采樵斧，直入碓坊舂。\n一脚踏到底，黄梅信息通。",
        "dynasty": "宋",
        "collection_info": null
    },
    {
        "title": "颂古十三首  其五",
        "author": "释德光",
        "content": "非风旛话露全机，千古丛林起是非。\n咄这新州卖柴汉，得便宜是落便宜。",
        "dynasty": "宋",
        "collection_info": null
    },
    {
        "title": "颂古十三首  其六",
        "author": "释德光",
        "content": "丧尽生涯卖笊篱，白拈火裏讨便宜。\n看来伎俩只如此，也道心空及第归。",
        "dynasty": "宋",
        "collection_info": null
    },
    {
        "title": "颂古十三首  其七",
        "author": "释德光",
        "content": "赵州勘婆，百发百中。\n趁得老鼠，打破油瓮。",
        "dynasty": "宋",
        "collection_info": null
    },
    {
        "title": "颂古十三首  其八",
        "author": "释德光",
        "content": "苦中乐，乐中苦，赵州这僧俱欠悟。\n直饶顿彻根源，也是泥中洗土。",
        "dynasty": "宋",
        "collection_info": null
    },
    {
        "title": "颂古十三首  其九",
        "author": "释德光",
        "content": "黄蘗棒头曾不顾，高安拳下错商量。\n从兹徧界生荆棘，佛法初无一寸长。",
        "dynasty": "宋",
        "collection_info": null
    },
    {
        "title": "颂古十三首  其一○",
        "author": "释德光",
        "content": "入门便喝绝商量，空奋双拳立纪纲。\n反转杀人三角眼，丛林千古受灾殃。",
        "dynasty": "宋",
        "collection_info": null
    },
    {
        "title": "颂古十三首  其一一",
        "author": "释德光",
        "content": "师之一字见还难，直下应须透祖关。\n纵使祖关开正眼，前头更有万重山。",
        "dynasty": "宋",
        "collection_info": null
    },
    {
        "title": "颂古十三首  其一二",
        "author": "释德光",
        "content": "亲到龙潭不见龙，纸灯吹灭眼头空。\n一条白棒掀天地，灭却西来达磨宗。",
        "dynasty": "宋",
        "collection_info": null
    },
    {
        "title": "颂古十三首  其一三",
        "author": "释德光",
        "content": "法出姦生，垛生招箭。\n三脚馿子，是谁亲见。\n若亲见，释迦老子那咤面。",
        "dynasty": "宋",
        "collection_info": null
    },
    {
        "title": "女真进千手千眼观音像颂",
        "author": "释德光",
        "content": "一手动时千手动，一眼观时千眼观。\n自是太平无一事，何须弄出几多般。",
        "dynasty": "宋",
        "collection_info": null
    }
]