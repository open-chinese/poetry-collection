[
    {
        "uuid": "680ef26b8bbdf3fda20a895824f0434e",
        "title": "挽吕东莱先生  其一",
        "author": "宋天则",
        "content": "含孕天资粹，稽参学力深。\n躬纯君子行，道会圣人心。\n形见温于玉，持存劲愈金。\n斯文方有頼，蚤作遽闻音。",
        "dynasty": "宋",
        "collection_info": null
    },
    {
        "uuid": "17d1881b6818d9bb9f6eb180b4579f9f",
        "title": "挽吕东莱先生  其二",
        "author": "宋天则",
        "content": "世选仍收第，词科復处优。\n贤关资善教，东观迈英游。\n史笔精刊繫，文编极简搜。\n家居期问董，岂料病无瘳。",
        "dynasty": "宋",
        "collection_info": null
    },
    {
        "uuid": "93c30b024568f82f4d35d642bd8ab856",
        "title": "挽吕东莱先生  其三",
        "author": "宋天则",
        "content": "设心何正大，所乐得羣英。\n文妙云龙变，经谈日月明。\n精觕无间断，小大各圆成。\n长育恩难报，攀号自失声。",
        "dynasty": "宋",
        "collection_info": null
    },
    {
        "uuid": "2fa97b1afcfdf965f814a869566eccd1",
        "title": "挽吕东莱先生  其四",
        "author": "宋天则",
        "content": "丽泽南轩聚，俱曾辱异知。\n颛蒙初自释，诱掖信吾斯。\n虽叹行窝寂，犹亏筑室思。\n祇同二三子，许学莫能移。",
        "dynasty": "宋",
        "collection_info": null
    }
]