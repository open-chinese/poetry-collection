[
    {
        "title": "感皇恩 冬岭秀乔松",
        "author": "叶巽斋",
        "content": "冬岭秀乔松，江南飞雪。\n数朵梅花弄春色。\n玉颜苍鬓，人似松梅标格。\n岁寒长不老，人奇绝。\n簿领馀间，长生有道，福寿从今更千百。\n孙枝浸盛，万卷家传方册。\n樽前频醉，此宵风月。",
        "dynasty": "宋",
        "collection_info": null
    },
    {
        "title": "十月  其一",
        "author": "叶巽斋",
        "content": "维此十月，岁聿云暮。\n惟月之良，是谓盈数。\n阴极于坎，阳比于子。\n阴阳消长，否泰攸寓。\n亶生哲人，盛世基柱。\n文章机略，册府武库。\n承明厌居，雄藩外护。\n吏畏民爱，颂声载路。",
        "dynasty": "宋",
        "collection_info": null
    },
    {
        "title": "十月  其二",
        "author": "叶巽斋",
        "content": "维此十月，稼穑孔实。\n黍稷稻粱，糜芑秠秬。\n取陈食农，遗秉伊妇。\n室家胥庆，小大餍饫。\n我公之德，穑宝是似。\n为国珍粱，馨香荐祀。",
        "dynasty": "宋",
        "collection_info": null
    },
    {
        "title": "十月  其三",
        "author": "叶巽斋",
        "content": "维此十月，可爱其日。\n光华朝升，融温晏布。\n熙熙小春，物态和豫。\n清明在中，靡翳靡雾。\n我公之政，莫不休燠。\n衣服其和，悦我黎庶。",
        "dynasty": "宋",
        "collection_info": null
    },
    {
        "title": "十月  其四",
        "author": "叶巽斋",
        "content": "维此十月，新霜始降。\n寒不折胶，冻不凝冱。\n凛然严师，少而慈父。\n戒示坚冰，衣裘蚤具。\n我公之威，伊教匪怒。\n不竞不絿，无怨无恶。",
        "dynasty": "宋",
        "collection_info": null
    },
    {
        "title": "十月  其五",
        "author": "叶巽斋",
        "content": "维此十月，物宝全富。\n雪梅在岭，霜菊盈圃。\n梧竹之高，椿松之固。\n剩馥郁芬，古根盘踞。\n我公之寿，此未足谕。\n峻峙精神，蜀江庐阜。",
        "dynasty": "宋",
        "collection_info": null
    },
    {
        "title": "十月  其六",
        "author": "叶巽斋",
        "content": "庐山岩岩，江水汤汤。\n磨而颂之，我公之功。\n酿而酌之，公福无穷。\n再拜稽首，以寿我公。",
        "dynasty": "宋",
        "collection_info": null
    },
    {
        "title": "十月  其七",
        "author": "叶巽斋",
        "content": "维此十月，其数无极。\n自十而百，千万及亿。\n四百甲子，周而復始。\n书考中书，汾阳之比。",
        "dynasty": "宋",
        "collection_info": null
    }
]