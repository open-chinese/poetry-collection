[
    {
        "uuid": "2394cead84debe16e5277eea92b42789",
        "title": "琼花行",
        "author": "楼鎌",
        "content": "琼花未信无双无，特与翔鹤游江都。\n炷香展敬下古殿，相羊盘礴亭南隅。\n我欲歌之词，我欲声之诗。\n龙蛇满四壁，妍丑纷淋漓。\n一笑讯花花不语，斯须花以臆对之。\n自从天上来蕃釐，墨卿楚客知心谁。\n本来有是自三异，惠肃一辩公宠贲。\n厥今太守有父风，两句写出无双意。\n直教弹压千万春，香不随风潜堕地。\n我闻此语警且喜，不孤迢递来千里。\n花兮报称为如何，年年三月花开多。",
        "dynasty": "宋",
        "collection_info": null
    }
]