[
    {
        "uuid": "34f5b65aaeb8199b62d2cbcf129f036b",
        "title": "登谢屐亭赠谢行之",
        "author": "叶绍翁",
        "content": "君家灵运有山癖，平生费却几緉屐。\n从人唤渠作山贼，内史风流定谁识。\n西窗小憩足力疲，梦赋池塘春草诗。\n只今屐朽诗不朽，五字句法谁人追。\n天台览遍兴未已，天竺山前听流水。\n秦人称帝鲁连耻，宁向苍苔留屐齿。\n乙庵是渠几世孙，登山认得屐齿痕。\n摩挲苔石坐良久，便欲老此岩之根。\n吾侬劝渠且归去，请君更学遥遥祖。\n遥遥之祖定阿谁，曾出东山作霖雨。\n乙庵未省却问侬，莫是当年折屐翁。",
        "dynasty": "宋",
        "collection_info": null
    },
    {
        "uuid": "2e8302a5b465455fcea2f65cda34486e",
        "title": "西湖秋晚",
        "author": "叶绍翁",
        "content": "爱山不买城中地，畏客长撑屋后船。\n荷叶无多秋事晚，又同鸥鹭过残年。",
        "dynasty": "宋",
        "collection_info": null
    },
    {
        "uuid": "f5f86d29d0d79556953773855a78ac99",
        "title": "题鄂王墓",
        "author": "叶绍翁",
        "content": "万古知心只老天，英雄堪恨復堪怜。\n如公更缓须臾死，此虏安能八十年。\n漠漠凝尘空偃月，堂堂遗像在凌烟。\n早知埋骨西湖路，学取鸱夷理钓船。",
        "dynasty": "宋",
        "collection_info": null
    },
    {
        "uuid": "046dc47551ac1a61d6db783ba90d1bf6",
        "title": "闻顶山徐道人改卜",
        "author": "叶绍翁",
        "content": "先生新卜宅，只许白云知。\n野蜜和蜂割，岩花带蝶移。\n坐谙苔石稳，醉忘木桥危。\n屋后寒梅放，因风寄一枝。",
        "dynasty": "宋",
        "collection_info": null
    },
    {
        "uuid": "e3d5f656ccff433bb91700addf0a0845",
        "title": "游园不值",
        "author": "叶绍翁",
        "content": "应嫌屐齿印苍苔，十扣柴门九不开。\n春色满园关不住，一枝红杏出墙来。",
        "dynasty": "宋",
        "collection_info": null
    },
    {
        "uuid": "67e51e1f6763a49f06e9da181747701f",
        "title": "仙兴",
        "author": "叶绍翁",
        "content": "金书宫殿玉阑干，雪瀑泉飞洞口寒。\n日暮仙翁骑鹤去，碧桃花满石棋盘。",
        "dynasty": "宋",
        "collection_info": null
    },
    {
        "uuid": "19a4e7ffca1a1f7e45017bdaa4e483ae",
        "title": "秋日游龙井",
        "author": "叶绍翁",
        "content": "引道烦双鹤，携囊倩一童。\n竹光杯影裏，人语水声中。\n不雨云常湿，无霜叶自红。\n我来何所事，端为听松风。",
        "dynasty": "宋",
        "collection_info": null
    },
    {
        "uuid": "19af96c1cc386588612599b8f2465aab",
        "title": "出北关二里",
        "author": "叶绍翁",
        "content": "脱衣命仆洗尘埃，篱落人家未见梅。\n出得城门能几步，船头便有白鸥来。",
        "dynasty": "宋",
        "collection_info": null
    },
    {
        "uuid": "9f9417c54955284d50644631df91d2af",
        "title": "野蝶",
        "author": "叶绍翁",
        "content": "银为鬚翅粉为肌，驱役春风不解肥。\n桃李上林无分到，可怜却傍菜花飞。",
        "dynasty": "宋",
        "collection_info": null
    },
    {
        "uuid": "36b0ed754404491eb75222fed9f9522f",
        "title": "嘉兴界",
        "author": "叶绍翁",
        "content": "平野无山见尽天，九分芦苇一分烟。\n悠悠绿水分枝港，撑出南邻放鸭船。",
        "dynasty": "宋",
        "collection_info": null
    },
    {
        "uuid": "6a0fbb77af5be2c0813156f044f34251",
        "title": "烟村",
        "author": "叶绍翁",
        "content": "隠隠烟村闻犬吠，欲寻寻不见人家。\n只于桥断溪回处，流出碧桃三数花。",
        "dynasty": "宋",
        "collection_info": null
    },
    {
        "uuid": "69954a0fff95beba8bb3963b84fc4245",
        "title": "石头感古",
        "author": "叶绍翁",
        "content": "夷甫诸人者，龟趺已故丘。\n但能挥玉麈，不解冠兜鍪。\n正朔从江左，经营仅石头。\n中原虽可望，不忍上层楼。",
        "dynasty": "宋",
        "collection_info": null
    },
    {
        "uuid": "fbe3176b18a98b0483a2f6f4ef99e1a9",
        "title": "葛天民隠居",
        "author": "叶绍翁",
        "content": "种竹成新列，移兰即旧阴。\n老铛犹有耳，古柳已无心。\n得句添杯满，贪炉到夜深。\n篝灯聊点校，春水没衣砧。",
        "dynasty": "宋",
        "collection_info": null
    },
    {
        "uuid": "c34b3a0a10a7f5866d8873b1df9d48aa",
        "title": "九日呈真直院",
        "author": "叶绍翁",
        "content": "秋风吹客客思家，破帽从渠自在斜。\n肠断故山归未得，借人篱落种黄花。",
        "dynasty": "宋",
        "collection_info": null
    },
    {
        "uuid": "8d0f586195d3cf574aea988331919273",
        "title": "贵游",
        "author": "叶绍翁",
        "content": "五陵年少尽风流，十日安排一日游。\n林下幽人差省事，笔床茶竈便登舟。",
        "dynasty": "宋",
        "collection_info": null
    },
    {
        "uuid": "4e83d996bbc61d60311ac8f1856639df",
        "title": "寓居  其一",
        "author": "叶绍翁",
        "content": "云补青山缺，琴销白日长。\n鸥从雨外没，蛇入树间藏。\n客久衣常黑，童蛮髮半黄。\n萤多邻舍少，此意自凄凉。",
        "dynasty": "宋",
        "collection_info": null
    },
    {
        "uuid": "9adacea0507571f7897683c1c67e981e",
        "title": "寓居  其二",
        "author": "叶绍翁",
        "content": "无酒难留客，借书方入城。\n洗衣知水落，贪睡畏窗明。\n野竹藤纒杀，枯枝草寄生。\n十年林下隠，差觉世缘轻。",
        "dynasty": "宋",
        "collection_info": null
    },
    {
        "uuid": "fd3f4cf2742c2b4e9a8cd458f4cb9d23",
        "title": "田家三咏  其一",
        "author": "叶绍翁",
        "content": "织篱为界编红槿，排石成桥接断塍。\n野老生涯差省事，一间茅屋两池菱。",
        "dynasty": "宋",
        "collection_info": null
    },
    {
        "uuid": "4938fb59cd55b61d89924bb55827be9f",
        "title": "田家三咏  其二",
        "author": "叶绍翁",
        "content": "田因水坏秧重插，家为蚕忙户紧关。\n黄犊归来莎草阔，绿桑采尽竹梯闲。",
        "dynasty": "宋",
        "collection_info": null
    },
    {
        "uuid": "d005b59ed7169d9bf91d7bc5b614d700",
        "title": "田家三咏  其三",
        "author": "叶绍翁",
        "content": "抱儿更送田头饭，画鬓浓调竈额烟。\n争信春风红袖女，绿杨庭院正秋千。",
        "dynasty": "宋",
        "collection_info": null
    },
    {
        "uuid": "85c40f98815e9f7476175d5dba2fa192",
        "title": "送冯济川归蜀",
        "author": "叶绍翁",
        "content": "勇唤东吴万里船，皂囊来奏九重天。\n一官岂为苏洵冗，诸老宁容贾谊先。\n满载月归应有命，便耕云去岂无田。\n竹枝歌罢篷窗掩，到此相思倍黯然。",
        "dynasty": "宋",
        "collection_info": null
    },
    {
        "uuid": "1578894fe20a1c33099b6743f89e496d",
        "title": "赋葛天民栽苇",
        "author": "叶绍翁",
        "content": "叶碍渔舟入，丛分水国宽。\n低回藏鹭渚，彷佛钓鱼竿。\n荡户和萍送，溪翁当竹看。\n所怜如许节，不耐雪霜寒。",
        "dynasty": "宋",
        "collection_info": null
    },
    {
        "uuid": "24066d4c450d9b2a2c1ce725aedab78a",
        "title": "田舍小憩",
        "author": "叶绍翁",
        "content": "犬驯迎且吠，儿小笑还啼。\n樱熟施鱼网，桑空卧竹梯。\n枯枝禽啄折，野草鹿眠低。\n屋后登山路，牛栏更向西。",
        "dynasty": "宋",
        "collection_info": null
    },
    {
        "uuid": "643c8f60e975cdd1d7b8f4896874f0f1",
        "title": "青溪阁",
        "author": "叶绍翁",
        "content": "江总能文士，空贻狎客名。\n旧基荒草占，废圃野人耕。\n古柳无多树，新蝉第一声。\n青溪固亡恙，依旧与孤城。",
        "dynasty": "宋",
        "collection_info": null
    },
    {
        "uuid": "6d7b178b1bca621dd3abcfb3501a958d",
        "title": "访隠者",
        "author": "叶绍翁",
        "content": "不作王门梦，来敲隠者关。\n童先孤鹤化，云伴一身闲。\n碍笋新移路，低墙为看山。\n几回松下去，锄得茯苓还。",
        "dynasty": "宋",
        "collection_info": null
    },
    {
        "uuid": "1643d1cc7c0c1e9f37715d99273d4e59",
        "title": "幽居书事",
        "author": "叶绍翁",
        "content": "窗开双佛塔，水遶数鱼家。\n酒剩沾邻里，时平买钓车。\n童闲唯伴鹤，树老自成槎。\n枕上关心事，侵晨扫落花。",
        "dynasty": "宋",
        "collection_info": null
    },
    {
        "uuid": "577e1696f4abc9e50bb48056b5fc3de4",
        "title": "访龙井山中村叟",
        "author": "叶绍翁",
        "content": "雨打荒篱豆荚垂，柴门未启立多时。\n客来自掘蹲鸱煮，旋拾枯松三数枝。",
        "dynasty": "宋",
        "collection_info": null
    },
    {
        "uuid": "658aa019a8ee08b374a425a3783c518c",
        "title": "西溪",
        "author": "叶绍翁",
        "content": "一条横木过前溪，村女齐登采叶梯。\n独立衡门春雨细，白鷄飞上树梢啼。",
        "dynasty": "宋",
        "collection_info": null
    },
    {
        "uuid": "4ace15007c0de52dafbd1a4f748c48b8",
        "title": "和葛天民呈吴韬仲韵赋其庭馆所有",
        "author": "叶绍翁",
        "content": "江远潮痕细，城回路势斜。\n竹行穿砌笋，风堕过墙花。\n篆叶虫留字，衔泥燕理家。\n主人清到骨，相对只杯茶。",
        "dynasty": "宋",
        "collection_info": null
    },
    {
        "uuid": "8bbff9e9a3b4d06c2918f1e1a8aed39e",
        "title": "敬陪直院右史上巳后一日西斋之集",
        "author": "叶绍翁",
        "content": "清时天上诏书稀，曲水从游许布衣。\n插羽满浮寒食酒，倚栏同忆故山薇。\n碧桃绕观春风静，柔樐摇汀夕照微。\n慨想兰亭如昨日，沙鸥飞下钓鱼矶。",
        "dynasty": "宋",
        "collection_info": null
    },
    {
        "uuid": "89206b6f3afa089fc53e0f48d0b777a7",
        "title": "赠陈宗之  其一",
        "author": "叶绍翁",
        "content": "官河深水绿悠悠，门外梧桐数叶秋。\n中有武林陈学士，吟诗销遣一生愁。",
        "dynasty": "宋",
        "collection_info": null
    },
    {
        "uuid": "932ef39d58a3f9c036a69787a64e8b3b",
        "title": "赠陈宗之  其二",
        "author": "叶绍翁",
        "content": "十载京尘染布衣，西湖烟雨与心违。\n随车尚有书千卷，拟向君家卖却归。",
        "dynasty": "宋",
        "collection_info": null
    },
    {
        "uuid": "870b1a79d57a9c4adb3960ff409a6cb6",
        "title": "题山间老友壁",
        "author": "叶绍翁",
        "content": "山间虽寂静，未得事全无。\n锄地留莎草，添泉养石蒲。\n庭除风自扫，身世月同孤。\n老去知禅味，松间试结趺。",
        "dynasty": "宋",
        "collection_info": null
    },
    {
        "uuid": "aac342c3fe574df0a87cb4ea482946a4",
        "title": "寄湖上黄教",
        "author": "叶绍翁",
        "content": "门幽缘近寺，官冷未成家。\n楼借山为障，风吹水作花。\n诗方酬北磵，经又节南华。\n闻说新雏凤，宾来解唤茶。",
        "dynasty": "宋",
        "collection_info": null
    },
    {
        "uuid": "35c1786c2043879068a7f51c2d235826",
        "title": "表忠观韩小官人",
        "author": "叶绍翁",
        "content": "观裏韩风子，无心似有灵。\n绕廊时自语，扪虱故忘形。\n午暴松檐暖，晨餐柏叶青。\n客来知有馈，迎笑立中庭。",
        "dynasty": "宋",
        "collection_info": null
    },
    {
        "uuid": "1980d8b40b6e93533c9240e9e7b7d581",
        "title": "夜书所见",
        "author": "叶绍翁",
        "content": "萧萧梧叶送寒声，江上秋风动客情。\n知有儿童挑促织，夜深篱落一灯明。",
        "dynasty": "宋",
        "collection_info": null
    },
    {
        "uuid": "e7230f07f18ffe4f29dbfa3f05cb3046",
        "title": "访隠者",
        "author": "叶绍翁",
        "content": "开门迎客着山袍，井畔猕猴一树桃。\n儿向草间寻落果，妻从墙角过香醪。\n旧栽松子今能大，新起茅堂不甚高。\n历遍贵游无此味，韭和春雨笋和糟。",
        "dynasty": "宋",
        "collection_info": null
    },
    {
        "uuid": "1492b1363f06b2b268f47800a7130021",
        "title": "题孙端甫别墅",
        "author": "叶绍翁",
        "content": "幽居地僻少人知，野水春风枳树篱。\n检历预寻移竹日，题墙闲记种花时。\n堪嗤狡兔须三窟，只学鹪鹩占一枝。\n凈扫绿苔斟浊酒，邻家吹过野棠梨。",
        "dynasty": "宋",
        "collection_info": null
    },
    {
        "uuid": "edc58d70ca1fa0e377f23210879c8fd1",
        "title": "寄赵眉翁二首  其一",
        "author": "叶绍翁",
        "content": "两度驰书未报音，温陵尺纸定千金。\n多应驿使曾相访，短艇烟波无处寻。",
        "dynasty": "宋",
        "collection_info": null
    },
    {
        "uuid": "14c73a40942069a18234cdf0a66d78e1",
        "title": "寄赵眉翁二首  其二",
        "author": "叶绍翁",
        "content": "君王未肯赐西湖，鸥鹭丛中借地居。\n憔悴风姿今钓叟，痴心犹望故人书。",
        "dynasty": "宋",
        "collection_info": null
    },
    {
        "uuid": "4a3ab8011090262e1290fdec182caa83",
        "title": "纸帐",
        "author": "叶绍翁",
        "content": "五色流苏不用垂，楮衾木枕更相宜。\n高眠但许留禅客，低唱应难着侍儿。\n白似雪窗微霁后，暖于酒力半醺时。\n蒲团静学观身法，岁晚工夫要自知。",
        "dynasty": "宋",
        "collection_info": null
    },
    {
        "uuid": "1665a0d127585973df061dcfe9a422a5",
        "title": "谒半山祠",
        "author": "叶绍翁",
        "content": "归去田畴问老农，力行新法竟何功。\n已知供佛追前过，尚惜修书谢数公。\n塑像难陪夫子壁，古祠谁访觉王宫。\n都来二百年间事，燕麦戎葵几度风。",
        "dynasty": "宋",
        "collection_info": null
    },
    {
        "uuid": "b13ce75465543a888662fecb436dc8cc",
        "title": "过崇德",
        "author": "叶绍翁",
        "content": "野塍泉自注，断岸柳空存。\n雨霁云开塔，船过犬吠门。\n柴扉斜着水，草径别通村。\n翻羡田家乐，盈盈老瓦盆。",
        "dynasty": "宋",
        "collection_info": null
    },
    {
        "uuid": "27d2100e527d888af4530b7dfe4ab5c7",
        "title": "鹭",
        "author": "叶绍翁",
        "content": "无事时来立葑田，几回惊去为归船。\n霜姿不特他人爱，照影沧波亦自怜。",
        "dynasty": "宋",
        "collection_info": null
    },
    {
        "uuid": "0f31f6c4f59f83ae5f734e1c9b3284d6",
        "title": "咏先牌",
        "author": "叶绍翁",
        "content": "相随万里途，汝岂被名驱。\n挂壁疑何用，辞家不可无。\n店翁先洒扫，津吏认称呼。\n举子无钱刻，惟将□纸糊。",
        "dynasty": "宋",
        "collection_info": null
    },
    {
        "uuid": "2fe335101fb2d005f9cd30d2b686744f",
        "title": "舟次崇德",
        "author": "叶绍翁",
        "content": "倦身只合卧家林，客裏消磨感慨心。\n水国逢春梅未见，山城到午雾犹深。\n地名不记维舟问，酒味曾谙入巷寻。\n泛宅浮家何日了，庄头栽竹已成阴。",
        "dynasty": "宋",
        "collection_info": null
    },
    {
        "uuid": "5cba552aff940679995ce10b254bb18f",
        "title": "发长安堰",
        "author": "叶绍翁",
        "content": "夏老虫声切，晨兴草气香。\n买瓜依绿树，出水𣵡青秧。\n船聚知村近，牛闲觉昼长。\n双鳬莲叶荡，无雨故生凉。",
        "dynasty": "宋",
        "collection_info": null
    },
    {
        "uuid": "6f933bfd9365999193990c628ac24818",
        "title": "苔钱",
        "author": "叶绍翁",
        "content": "家贫地上却钱流，朽贯年深不可收。\n若使用之堪买爵，等闲门巷亦封侯。",
        "dynasty": "宋",
        "collection_info": null
    },
    {
        "uuid": "546be84c6ad97b6b48b68e54fa879a54",
        "title": "汉武帝",
        "author": "叶绍翁",
        "content": "殿号长秋花寂寂，台名思子草茫茫。\n尚无人世团圞乐，枉认蓬莱作帝乡。",
        "dynasty": "宋",
        "collection_info": null
    },
    {
        "uuid": "6b59f0988c2687559718e9bb4da8bde5",
        "title": "大涤山",
        "author": "叶绍翁",
        "content": "倦身祇欲卧林丘，羽客知心解款留。\n泉溜涓涓中夜雨，天风凛凛四时秋。\n虎岩月澹迷仙路，龙洞云深透别州。\n九锁青山元不锁，碧桃开后更来游。",
        "dynasty": "宋",
        "collection_info": null
    },
    {
        "uuid": "b8e22495d5e81b74d78c13d74dc45d96",
        "title": "宜对亭",
        "author": "叶绍翁",
        "content": "讲罢闲来立矮阑，袈裟衣薄翠光寒。\n请师莫起云屏想，只作当年面壁看。",
        "dynasty": "宋",
        "collection_info": null
    },
    {
        "uuid": "49528fc243dfc0ef14580d1510ed1c50",
        "title": "猫图",
        "author": "叶绍翁",
        "content": "醉薄荷，扑蝉蛾。\n主人家，奈鼠何。",
        "dynasty": "宋",
        "collection_info": null
    },
    {
        "uuid": "012dc1ffea9b2733944bf3bfb36f7601",
        "title": "赞洞宾像",
        "author": "叶绍翁",
        "content": "捻吟髭，剑在前。\n心中月，天上圆。",
        "dynasty": "宋",
        "collection_info": null
    },
    {
        "uuid": "b70c89891f2b50590dfc849e739cb113",
        "title": "赏梅",
        "author": "叶绍翁",
        "content": "梅花宜雪犹宜月，水畔山边更自奇。\n十四字传和靖后，又传君际五言诗。",
        "dynasty": "宋",
        "collection_info": null
    }
]