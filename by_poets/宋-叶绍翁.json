[
    {
        "uuid": "4fa08b0e3cca5fe195f32716a498d13f",
        "title": "登谢屐亭赠谢行之",
        "author": "叶绍翁",
        "content": "君家灵运有山癖，平生费却几緉屐。\n从人唤渠作山贼，内史风流定谁识。\n西窗小憩足力疲，梦赋池塘春草诗。\n只今屐朽诗不朽，五字句法谁人追。\n天台览遍兴未已，天竺山前听流水。\n秦人称帝鲁连耻，宁向苍苔留屐齿。\n乙庵是渠几世孙，登山认得屐齿痕。\n摩挲苔石坐良久，便欲老此岩之根。\n吾侬劝渠且归去，请君更学遥遥祖。\n遥遥之祖定阿谁，曾出东山作霖雨。\n乙庵未省却问侬，莫是当年折屐翁。",
        "dynasty": "宋",
        "collection_info": null
    },
    {
        "uuid": "08adc98ca1ccb8f8593e02fb2c9dd806",
        "title": "西湖秋晚",
        "author": "叶绍翁",
        "content": "爱山不买城中地，畏客长撑屋后船。\n荷叶无多秋事晚，又同鸥鹭过残年。",
        "dynasty": "宋",
        "collection_info": null
    },
    {
        "uuid": "b1bd1ce97f587b8a46a350f2cf714866",
        "title": "题鄂王墓",
        "author": "叶绍翁",
        "content": "万古知心只老天，英雄堪恨復堪怜。\n如公更缓须臾死，此虏安能八十年。\n漠漠凝尘空偃月，堂堂遗像在凌烟。\n早知埋骨西湖路，学取鸱夷理钓船。",
        "dynasty": "宋",
        "collection_info": null
    },
    {
        "uuid": "6cfe67391d0418303da1a886e0cd69d2",
        "title": "闻顶山徐道人改卜",
        "author": "叶绍翁",
        "content": "先生新卜宅，只许白云知。\n野蜜和蜂割，岩花带蝶移。\n坐谙苔石稳，醉忘木桥危。\n屋后寒梅放，因风寄一枝。",
        "dynasty": "宋",
        "collection_info": null
    },
    {
        "uuid": "2942799f99f444017e00f81f4540c288",
        "title": "游园不值",
        "author": "叶绍翁",
        "content": "应嫌屐齿印苍苔，十扣柴门九不开。\n春色满园关不住，一枝红杏出墙来。",
        "dynasty": "宋",
        "collection_info": null
    },
    {
        "uuid": "a4df5d55ab766f9a5abd21a5188af27c",
        "title": "仙兴",
        "author": "叶绍翁",
        "content": "金书宫殿玉阑干，雪瀑泉飞洞口寒。\n日暮仙翁骑鹤去，碧桃花满石棋盘。",
        "dynasty": "宋",
        "collection_info": null
    },
    {
        "uuid": "93dbb9094126de9afd1c411a5f18a9fa",
        "title": "秋日游龙井",
        "author": "叶绍翁",
        "content": "引道烦双鹤，携囊倩一童。\n竹光杯影裏，人语水声中。\n不雨云常湿，无霜叶自红。\n我来何所事，端为听松风。",
        "dynasty": "宋",
        "collection_info": null
    },
    {
        "uuid": "4258483fe88cc19e7837dbbca92d23e5",
        "title": "出北关二里",
        "author": "叶绍翁",
        "content": "脱衣命仆洗尘埃，篱落人家未见梅。\n出得城门能几步，船头便有白鸥来。",
        "dynasty": "宋",
        "collection_info": null
    },
    {
        "uuid": "fc41e3a6e486abaafac9a4aef52aa021",
        "title": "野蝶",
        "author": "叶绍翁",
        "content": "银为鬚翅粉为肌，驱役春风不解肥。\n桃李上林无分到，可怜却傍菜花飞。",
        "dynasty": "宋",
        "collection_info": null
    },
    {
        "uuid": "abadb20bf2819e7395d146207e978c97",
        "title": "嘉兴界",
        "author": "叶绍翁",
        "content": "平野无山见尽天，九分芦苇一分烟。\n悠悠绿水分枝港，撑出南邻放鸭船。",
        "dynasty": "宋",
        "collection_info": null
    },
    {
        "uuid": "af7c72bfda8f7dc2d7a049d55a5158cb",
        "title": "烟村",
        "author": "叶绍翁",
        "content": "隠隠烟村闻犬吠，欲寻寻不见人家。\n只于桥断溪回处，流出碧桃三数花。",
        "dynasty": "宋",
        "collection_info": null
    },
    {
        "uuid": "abecaf751fc7600f178c16df84d73c29",
        "title": "石头感古",
        "author": "叶绍翁",
        "content": "夷甫诸人者，龟趺已故丘。\n但能挥玉麈，不解冠兜鍪。\n正朔从江左，经营仅石头。\n中原虽可望，不忍上层楼。",
        "dynasty": "宋",
        "collection_info": null
    },
    {
        "uuid": "7398555b4cf93485ec24f36138d43fd3",
        "title": "葛天民隠居",
        "author": "叶绍翁",
        "content": "种竹成新列，移兰即旧阴。\n老铛犹有耳，古柳已无心。\n得句添杯满，贪炉到夜深。\n篝灯聊点校，春水没衣砧。",
        "dynasty": "宋",
        "collection_info": null
    },
    {
        "uuid": "0afb27ceebd33dcbea5e88aae6be32ad",
        "title": "九日呈真直院",
        "author": "叶绍翁",
        "content": "秋风吹客客思家，破帽从渠自在斜。\n肠断故山归未得，借人篱落种黄花。",
        "dynasty": "宋",
        "collection_info": null
    },
    {
        "uuid": "20ac15b44e8f1fcacfc42cf8d10d51e2",
        "title": "贵游",
        "author": "叶绍翁",
        "content": "五陵年少尽风流，十日安排一日游。\n林下幽人差省事，笔床茶竈便登舟。",
        "dynasty": "宋",
        "collection_info": null
    },
    {
        "uuid": "b82a58e9d487a8db6ebca7ebceb19fac",
        "title": "寓居  其一",
        "author": "叶绍翁",
        "content": "云补青山缺，琴销白日长。\n鸥从雨外没，蛇入树间藏。\n客久衣常黑，童蛮髮半黄。\n萤多邻舍少，此意自凄凉。",
        "dynasty": "宋",
        "collection_info": null
    },
    {
        "uuid": "521389fcaccedc780fc1d5e6ff43d201",
        "title": "寓居  其二",
        "author": "叶绍翁",
        "content": "无酒难留客，借书方入城。\n洗衣知水落，贪睡畏窗明。\n野竹藤纒杀，枯枝草寄生。\n十年林下隠，差觉世缘轻。",
        "dynasty": "宋",
        "collection_info": null
    },
    {
        "uuid": "00432cd878f96ada29a09fa841ecc5b3",
        "title": "田家三咏  其一",
        "author": "叶绍翁",
        "content": "织篱为界编红槿，排石成桥接断塍。\n野老生涯差省事，一间茅屋两池菱。",
        "dynasty": "宋",
        "collection_info": null
    },
    {
        "uuid": "8b77a278ec2a225769b52ffc683ec402",
        "title": "田家三咏  其二",
        "author": "叶绍翁",
        "content": "田因水坏秧重插，家为蚕忙户紧关。\n黄犊归来莎草阔，绿桑采尽竹梯闲。",
        "dynasty": "宋",
        "collection_info": null
    },
    {
        "uuid": "94c5de81bd84b210b0d46b316c47ddf8",
        "title": "田家三咏  其三",
        "author": "叶绍翁",
        "content": "抱儿更送田头饭，画鬓浓调竈额烟。\n争信春风红袖女，绿杨庭院正秋千。",
        "dynasty": "宋",
        "collection_info": null
    },
    {
        "uuid": "cc990d06db9f338feed618b09d9facf5",
        "title": "送冯济川归蜀",
        "author": "叶绍翁",
        "content": "勇唤东吴万里船，皂囊来奏九重天。\n一官岂为苏洵冗，诸老宁容贾谊先。\n满载月归应有命，便耕云去岂无田。\n竹枝歌罢篷窗掩，到此相思倍黯然。",
        "dynasty": "宋",
        "collection_info": null
    },
    {
        "uuid": "71def4dcdd33c4f01690fd02f715cdb9",
        "title": "赋葛天民栽苇",
        "author": "叶绍翁",
        "content": "叶碍渔舟入，丛分水国宽。\n低回藏鹭渚，彷佛钓鱼竿。\n荡户和萍送，溪翁当竹看。\n所怜如许节，不耐雪霜寒。",
        "dynasty": "宋",
        "collection_info": null
    },
    {
        "uuid": "f5ba6f55a73842fee0110225591ae478",
        "title": "田舍小憩",
        "author": "叶绍翁",
        "content": "犬驯迎且吠，儿小笑还啼。\n樱熟施鱼网，桑空卧竹梯。\n枯枝禽啄折，野草鹿眠低。\n屋后登山路，牛栏更向西。",
        "dynasty": "宋",
        "collection_info": null
    },
    {
        "uuid": "b09d50c5b2e641f16bbd8f9567fa2545",
        "title": "青溪阁",
        "author": "叶绍翁",
        "content": "江总能文士，空贻狎客名。\n旧基荒草占，废圃野人耕。\n古柳无多树，新蝉第一声。\n青溪固亡恙，依旧与孤城。",
        "dynasty": "宋",
        "collection_info": null
    },
    {
        "uuid": "cd44852d5703eaa6c1f6e2609fa07682",
        "title": "访隠者",
        "author": "叶绍翁",
        "content": "不作王门梦，来敲隠者关。\n童先孤鹤化，云伴一身闲。\n碍笋新移路，低墙为看山。\n几回松下去，锄得茯苓还。",
        "dynasty": "宋",
        "collection_info": null
    },
    {
        "uuid": "9de4a2d8de21e10389c19cece263d639",
        "title": "幽居书事",
        "author": "叶绍翁",
        "content": "窗开双佛塔，水遶数鱼家。\n酒剩沾邻里，时平买钓车。\n童闲唯伴鹤，树老自成槎。\n枕上关心事，侵晨扫落花。",
        "dynasty": "宋",
        "collection_info": null
    },
    {
        "uuid": "ffc5244c21bf3b5deb3f83f1b7de4b93",
        "title": "访龙井山中村叟",
        "author": "叶绍翁",
        "content": "雨打荒篱豆荚垂，柴门未启立多时。\n客来自掘蹲鸱煮，旋拾枯松三数枝。",
        "dynasty": "宋",
        "collection_info": null
    },
    {
        "uuid": "65abb4b825d1463f19637149aef0343c",
        "title": "西溪",
        "author": "叶绍翁",
        "content": "一条横木过前溪，村女齐登采叶梯。\n独立衡门春雨细，白鷄飞上树梢啼。",
        "dynasty": "宋",
        "collection_info": null
    },
    {
        "uuid": "4012048d55a149a7f7dd9e92b6c4d0aa",
        "title": "和葛天民呈吴韬仲韵赋其庭馆所有",
        "author": "叶绍翁",
        "content": "江远潮痕细，城回路势斜。\n竹行穿砌笋，风堕过墙花。\n篆叶虫留字，衔泥燕理家。\n主人清到骨，相对只杯茶。",
        "dynasty": "宋",
        "collection_info": null
    },
    {
        "uuid": "7b5ccde8c1c2d70b90ea3721b03ed65c",
        "title": "敬陪直院右史上巳后一日西斋之集",
        "author": "叶绍翁",
        "content": "清时天上诏书稀，曲水从游许布衣。\n插羽满浮寒食酒，倚栏同忆故山薇。\n碧桃绕观春风静，柔樐摇汀夕照微。\n慨想兰亭如昨日，沙鸥飞下钓鱼矶。",
        "dynasty": "宋",
        "collection_info": null
    },
    {
        "uuid": "e3e0cd4d52715ae20a8b85d32a65ffa0",
        "title": "赠陈宗之  其一",
        "author": "叶绍翁",
        "content": "官河深水绿悠悠，门外梧桐数叶秋。\n中有武林陈学士，吟诗销遣一生愁。",
        "dynasty": "宋",
        "collection_info": null
    },
    {
        "uuid": "1ae1d70204bad9f048bcc85550ac554a",
        "title": "赠陈宗之  其二",
        "author": "叶绍翁",
        "content": "十载京尘染布衣，西湖烟雨与心违。\n随车尚有书千卷，拟向君家卖却归。",
        "dynasty": "宋",
        "collection_info": null
    },
    {
        "uuid": "06a5fcc476af05fe5cb2d05bdaf4369f",
        "title": "题山间老友壁",
        "author": "叶绍翁",
        "content": "山间虽寂静，未得事全无。\n锄地留莎草，添泉养石蒲。\n庭除风自扫，身世月同孤。\n老去知禅味，松间试结趺。",
        "dynasty": "宋",
        "collection_info": null
    },
    {
        "uuid": "b1d11c3908af912fbd619e688f2e038e",
        "title": "寄湖上黄教",
        "author": "叶绍翁",
        "content": "门幽缘近寺，官冷未成家。\n楼借山为障，风吹水作花。\n诗方酬北磵，经又节南华。\n闻说新雏凤，宾来解唤茶。",
        "dynasty": "宋",
        "collection_info": null
    },
    {
        "uuid": "f6f10a942e508fb16ebc4ba5ad24dff7",
        "title": "表忠观韩小官人",
        "author": "叶绍翁",
        "content": "观裏韩风子，无心似有灵。\n绕廊时自语，扪虱故忘形。\n午暴松檐暖，晨餐柏叶青。\n客来知有馈，迎笑立中庭。",
        "dynasty": "宋",
        "collection_info": null
    },
    {
        "uuid": "d1adb1ac6d20efd4e9ee0880c0058b4e",
        "title": "夜书所见",
        "author": "叶绍翁",
        "content": "萧萧梧叶送寒声，江上秋风动客情。\n知有儿童挑促织，夜深篱落一灯明。",
        "dynasty": "宋",
        "collection_info": null
    },
    {
        "uuid": "2ee49aec0158c86f1ac394eb85c11924",
        "title": "访隠者",
        "author": "叶绍翁",
        "content": "开门迎客着山袍，井畔猕猴一树桃。\n儿向草间寻落果，妻从墙角过香醪。\n旧栽松子今能大，新起茅堂不甚高。\n历遍贵游无此味，韭和春雨笋和糟。",
        "dynasty": "宋",
        "collection_info": null
    },
    {
        "uuid": "2f55594a55448bbd3c77429b62a371de",
        "title": "题孙端甫别墅",
        "author": "叶绍翁",
        "content": "幽居地僻少人知，野水春风枳树篱。\n检历预寻移竹日，题墙闲记种花时。\n堪嗤狡兔须三窟，只学鹪鹩占一枝。\n凈扫绿苔斟浊酒，邻家吹过野棠梨。",
        "dynasty": "宋",
        "collection_info": null
    },
    {
        "uuid": "e7ba1f09a597441948d4fe5d32396e01",
        "title": "寄赵眉翁二首  其一",
        "author": "叶绍翁",
        "content": "两度驰书未报音，温陵尺纸定千金。\n多应驿使曾相访，短艇烟波无处寻。",
        "dynasty": "宋",
        "collection_info": null
    },
    {
        "uuid": "fb34c86d512959afa71d99f1c53fc066",
        "title": "寄赵眉翁二首  其二",
        "author": "叶绍翁",
        "content": "君王未肯赐西湖，鸥鹭丛中借地居。\n憔悴风姿今钓叟，痴心犹望故人书。",
        "dynasty": "宋",
        "collection_info": null
    },
    {
        "uuid": "90e78f52b659911734219eb43afcf76b",
        "title": "纸帐",
        "author": "叶绍翁",
        "content": "五色流苏不用垂，楮衾木枕更相宜。\n高眠但许留禅客，低唱应难着侍儿。\n白似雪窗微霁后，暖于酒力半醺时。\n蒲团静学观身法，岁晚工夫要自知。",
        "dynasty": "宋",
        "collection_info": null
    },
    {
        "uuid": "552e526b808db44d28b338486d02ddb8",
        "title": "谒半山祠",
        "author": "叶绍翁",
        "content": "归去田畴问老农，力行新法竟何功。\n已知供佛追前过，尚惜修书谢数公。\n塑像难陪夫子壁，古祠谁访觉王宫。\n都来二百年间事，燕麦戎葵几度风。",
        "dynasty": "宋",
        "collection_info": null
    },
    {
        "uuid": "cde0b8949fce991b3cb942663e65b26f",
        "title": "过崇德",
        "author": "叶绍翁",
        "content": "野塍泉自注，断岸柳空存。\n雨霁云开塔，船过犬吠门。\n柴扉斜着水，草径别通村。\n翻羡田家乐，盈盈老瓦盆。",
        "dynasty": "宋",
        "collection_info": null
    },
    {
        "uuid": "c3b8f0c28b577e1dbd5b4a7a3eb99e63",
        "title": "鹭",
        "author": "叶绍翁",
        "content": "无事时来立葑田，几回惊去为归船。\n霜姿不特他人爱，照影沧波亦自怜。",
        "dynasty": "宋",
        "collection_info": null
    },
    {
        "uuid": "b27f2660507a644261cdb37068d3868b",
        "title": "咏先牌",
        "author": "叶绍翁",
        "content": "相随万里途，汝岂被名驱。\n挂壁疑何用，辞家不可无。\n店翁先洒扫，津吏认称呼。\n举子无钱刻，惟将□纸糊。",
        "dynasty": "宋",
        "collection_info": null
    },
    {
        "uuid": "68dbe3e6422bd9dbd24db64b3b9311f7",
        "title": "舟次崇德",
        "author": "叶绍翁",
        "content": "倦身只合卧家林，客裏消磨感慨心。\n水国逢春梅未见，山城到午雾犹深。\n地名不记维舟问，酒味曾谙入巷寻。\n泛宅浮家何日了，庄头栽竹已成阴。",
        "dynasty": "宋",
        "collection_info": null
    },
    {
        "uuid": "33c2a13cbebbcb15b570352fe0346c4d",
        "title": "发长安堰",
        "author": "叶绍翁",
        "content": "夏老虫声切，晨兴草气香。\n买瓜依绿树，出水𣵡青秧。\n船聚知村近，牛闲觉昼长。\n双鳬莲叶荡，无雨故生凉。",
        "dynasty": "宋",
        "collection_info": null
    },
    {
        "uuid": "df8ccd119bbf5f95473fa4f33704d11e",
        "title": "苔钱",
        "author": "叶绍翁",
        "content": "家贫地上却钱流，朽贯年深不可收。\n若使用之堪买爵，等闲门巷亦封侯。",
        "dynasty": "宋",
        "collection_info": null
    },
    {
        "uuid": "be3c4fe313c32fe6024daadc6184cbee",
        "title": "汉武帝",
        "author": "叶绍翁",
        "content": "殿号长秋花寂寂，台名思子草茫茫。\n尚无人世团圞乐，枉认蓬莱作帝乡。",
        "dynasty": "宋",
        "collection_info": null
    },
    {
        "uuid": "aa8a7bdd18b8904f85544f7a711272aa",
        "title": "大涤山",
        "author": "叶绍翁",
        "content": "倦身祇欲卧林丘，羽客知心解款留。\n泉溜涓涓中夜雨，天风凛凛四时秋。\n虎岩月澹迷仙路，龙洞云深透别州。\n九锁青山元不锁，碧桃开后更来游。",
        "dynasty": "宋",
        "collection_info": null
    },
    {
        "uuid": "46821e013d92b991daab9c0b1a1b1a5a",
        "title": "宜对亭",
        "author": "叶绍翁",
        "content": "讲罢闲来立矮阑，袈裟衣薄翠光寒。\n请师莫起云屏想，只作当年面壁看。",
        "dynasty": "宋",
        "collection_info": null
    },
    {
        "uuid": "01d10ced90b8a2a1d65127860327a17b",
        "title": "猫图",
        "author": "叶绍翁",
        "content": "醉薄荷，扑蝉蛾。\n主人家，奈鼠何。",
        "dynasty": "宋",
        "collection_info": null
    },
    {
        "uuid": "920edd6fb43b18b971061a999019822a",
        "title": "赞洞宾像",
        "author": "叶绍翁",
        "content": "捻吟髭，剑在前。\n心中月，天上圆。",
        "dynasty": "宋",
        "collection_info": null
    },
    {
        "uuid": "237348223e2c8813a0067c595a759db1",
        "title": "赏梅",
        "author": "叶绍翁",
        "content": "梅花宜雪犹宜月，水畔山边更自奇。\n十四字传和靖后，又传君际五言诗。",
        "dynasty": "宋",
        "collection_info": null
    }
]