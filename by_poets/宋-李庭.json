[
    {
        "uuid": "52b80fdd91033e0e7745552356c5e498",
        "title": "溪行",
        "author": "李庭",
        "content": "枯木扶疏夹道傍，野梅倒影浸寒塘。\n朝阳不到溪湾处，留得横桥一板霜。",
        "dynasty": "宋",
        "collection_info": null
    },
    {
        "uuid": "748798f55e520c4ebfdce39cebc20c68",
        "title": "咸阳怀古",
        "author": "李庭",
        "content": "连鷄势尽霸图新，兀兀宫墙压渭滨。\n指鹿只能欺二世，沐猴那解定三秦。\n倚天楼观余焦土，落日河山几战尘。\n今古悠悠同一辙，不须作赋弔前人。",
        "dynasty": "宋",
        "collection_info": null
    },
    {
        "uuid": "42f9378e4f98778d071199555265d48f",
        "title": "送裴子法北行",
        "author": "李庭",
        "content": "疋马区区万里行，知君雅志为苍生。\n圣朝若问经邦策，好草囊封劝罢兵。",
        "dynasty": "宋",
        "collection_info": null
    },
    {
        "uuid": "5f4a2b81713870401c448c8d5c70462d",
        "title": "游广胜寺东岩",
        "author": "李庭",
        "content": "年来百念如寒灰，老眼慵向时人开。\n犹有爱山缘未断，芒鞋信步东岩隈。\n东岩幽胜甲晋境，寒藤古木生苍苔。\n谁凿云根泄海眼，惊波深泻如奔雷。\n衲僧具眼觑天奥，作亭闯尔临渊洄。\n亭中空洞纳万象，收奇揽秀无遗材。\n倚阑清坐洗尘念，洒然冰雪涵灵台。\n上方一目尽千里，劳筋未暇穷崔嵬。\n百年名剎烬一炬，可怜金碧成蒿莱。\n世间兴废岂足道，会看穹壤论三灾。\n短生乘化不暂驻，须臾变化随风埃。\n心知所历皆梦境，题诗漫识吾曾来。\n下山一笑便陈迹，但见白塔苍烟堆。",
        "dynasty": "宋",
        "collection_info": null
    },
    {
        "uuid": "a0794675119c6d250b95dc4fa1eff4e8",
        "title": "贺罗将仕拜命",
        "author": "李庭",
        "content": "问君为况近如何，若了青衫好事多。\n待献嘉谋裨北阙，未容高卧向南坡。\n竞辰事业常无倦，垂世功名要不磨。\n应笑柏山疏懒客，羊裘鹤髪钓烟波。",
        "dynasty": "宋",
        "collection_info": null
    },
    {
        "uuid": "e0ba09d6cfef0dd3703254a895d67821",
        "title": "贺萧致政庆恩拜命",
        "author": "李庭",
        "content": "玉立诸郎总席珍，名登天府早荣亲。\n读书闻道超千古，教子如君有几人。\n行际风云攀郄桂，先霑雨露及庄椿。\n浮山名寿参天翠，长与蓝袍色鬬新。",
        "dynasty": "宋",
        "collection_info": null
    }
]