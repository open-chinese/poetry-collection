[
    {
        "title": "越王台",
        "author": "吴浚",
        "content": "越王歌舞地，南国古繁雄。\n水阔山光迥，天低海气通。\n千舠民蛋雨，一塔贾胡风。\n欲问兴亡事，松声自半空。",
        "dynasty": "宋",
        "collection_info": null
    },
    {
        "title": "寄萧冰崖练橘里黄立轩",
        "author": "吴浚",
        "content": "破梦金川月，回头玉树风。\n烟村涵暮紫，霜叶颤晴红。\n谋国诸侯在，忘年古道同。\n干坤云一片，吾意未终穷。",
        "dynasty": "宋",
        "collection_info": null
    },
    {
        "title": "早发",
        "author": "吴浚",
        "content": "颢气澄初晓，清江百丈秋。\n桨摇山势动，船带日光流。\n禽噪应知曙，鱼沉若避鈎。\n闲身非復昔，征棹莫迟留。",
        "dynasty": "宋",
        "collection_info": null
    },
    {
        "title": "一雨",
        "author": "吴浚",
        "content": "一雨千红尽，春风奈老何。\n暝云含楚思，新涨动吴波。\n天地端倪出，朝廷俊杰多。\n马蹄江上路，吾意独蹉跎。",
        "dynasty": "宋",
        "collection_info": null
    },
    {
        "title": "重过瑞金江",
        "author": "吴浚",
        "content": "水瘦滩声健，天寒霜意新。\n犬牙舟过石，鱼贯路行人。\n到眼心应识，回头迹易陈。\n时平刀剑息，失喜问遗民。",
        "dynasty": "宋",
        "collection_info": null
    },
    {
        "title": "道中即事  其一",
        "author": "吴浚",
        "content": "露白霜清晓气浮，菊花满意为谁秋。\n西风毕竟真廉吏，狼藉金钱散不收。",
        "dynasty": "宋",
        "collection_info": null
    },
    {
        "title": "道中即事  其二",
        "author": "吴浚",
        "content": "林叶声干山影瘦，斩新霜气欲无秋。\n菊花犹护西风局，自在篱根梦蓐收。",
        "dynasty": "宋",
        "collection_info": null
    },
    {
        "title": "客中",
        "author": "吴浚",
        "content": "断雁啸云天试霜，客中何事不凄凉。\n玉梅约住春风信，更让黄花半月香。",
        "dynasty": "宋",
        "collection_info": null
    },
    {
        "title": "山行",
        "author": "吴浚",
        "content": "溪水泠泠清见沙，镜中历历走鱼虾。\n树红霜后无多叶，梅入冬来第一花。",
        "dynasty": "宋",
        "collection_info": null
    },
    {
        "title": "春日",
        "author": "吴浚",
        "content": "画堂帘箔碧笼葱，午梦模糊燕语中。\n微雨嫩晴天似醉，闹红吹上海棠风。",
        "dynasty": "宋",
        "collection_info": null
    },
    {
        "title": "春词",
        "author": "吴浚",
        "content": "是处箫声破碧云，翠梅依旧锁闲春。\n东风不负庭前柳，只负年年看柳人。",
        "dynasty": "宋",
        "collection_info": null
    },
    {
        "title": "六言",
        "author": "吴浚",
        "content": "草间路六七里，溪上梅三四花。\n日落鸟声何处，山空犬吠谁家。",
        "dynasty": "宋",
        "collection_info": null
    },
    {
        "title": "采莲曲",
        "author": "吴浚",
        "content": "见莲知菂实，寻藕□丝长。\n六月天边路，何时结得霜。",
        "dynasty": "宋",
        "collection_info": null
    },
    {
        "title": "太乙真人画像",
        "author": "吴浚",
        "content": "真人读何书，一叶凌浩溔。\n不见此舟轻，但觉天地小。",
        "dynasty": "宋",
        "collection_info": null
    },
    {
        "title": "安期生",
        "author": "吴浚",
        "content": "安期耸身坐，挥斥游太极。\n若遇谪仙人，鲸背分半席。",
        "dynasty": "宋",
        "collection_info": null
    },
    {
        "title": "中秋联句",
        "author": "吴浚",
        "content": "棘闱受得树凉多，耿耿孤灯奈夜何。\n后夜中秋可无月，雨工先为洗银河。\n中秋此去日无多，笑问青天雨若何。\n旧日仙槎应好在，西风吹送上天河。\n雨到中秋易得多，素娥争奈漏天何。\n青天四壁漫漫夜，星魁谁人见渡河。\n雨声酿得客愁多，欲赏清秋作计何。\n莫唱刘郎黄鹤句，西风举目异江河。\n三台高处五云多，如此好天良夜何。\n曾记长淮看月否，玉人何处唱西河。\n月下敲诗得句多，诗成句句敌阴何。\n夜凉不禁诗肠渴，欲作长鲸吸九河。\n风捲玄云已不多，倚栏试问夜如何。\n玉轮拟把长绳繫，生怕孤蟾没入河。\n月魄分它日影多，有盈有阙却缘何。\n世人错认娑罗树，半是青山半是河。\n孤蟾老矣阅人多，玉斧如霜不敢何。\n何似长圆如此夜，放教全影看山河。\n白凤威迟舞态多，三郎此际意如何。\n霓裳一曲君休听，曾引胡尘暗两河。\n月中桂子种来多，知得天香定属何。\n袍色明年沾柳汁，好寻年少到三河。\n干坤清气在梅多，梅属能诗水部何。\n惜不移来月中种，却教疏影入秋河。\n东隅西极往来多，玉免如今奈老何。\n瑶鑑一奁尘不染，祗应夜夜浴明河。\n栏槛前山夜景多，一声长啸入亡何。\n露花点点明秋叶，坐到楼西斗插河。\n琼楼玉宇更寒多，天上不知今夕何。\n谁遣银潢倾作酒，一时浇我舌悬河。\n梯上秋旻路不多，刚风奈此浩然何。\n瑶光冷逼萧萧髮，一叶莲舟稳泛河。\n桂香多处月明多，如此中秋有几何。\n堂上文奎炯如月，修廊灯火粲星河。\n夕佳朝爽入诗多，待不吟诗可奈何。\n过却中秋有公事，莫将风月付谈河。",
        "dynasty": "宋",
        "collection_info": null
    }
]