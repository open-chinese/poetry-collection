[
    {
        "uuid": "4c1e47f496ca70d0a0bd882fe39ef43f",
        "title": "沁园春 华发青云",
        "author": "王拱辰",
        "content": "华发青云。",
        "dynasty": "宋",
        "collection_info": null
    },
    {
        "uuid": "00acd7752b33befbbd735fed16d89780",
        "title": "老苏先生挽词",
        "author": "王拱辰",
        "content": "气得岷峨秀，才推买马优。\n未承宣室间，空有茂陵求。\n玩易穷三圣，论书正九畴。\n欲知歆向学，二子继弓裘。",
        "dynasty": "宋",
        "collection_info": null
    },
    {
        "uuid": "ad82f97f4115226acfaf0a8002a8cf52",
        "title": "和尧夫先生安乐窝中好打乖吟",
        "author": "王拱辰",
        "content": "安乐窝中名隠君，腹藏经笥富多闻。\n一廛水竹为生计，三径琴觞混世纷。\n婉画旧尝辞幕府，少微今已应星文。\n了心便是栖真地，何必烟霞卧白云。",
        "dynasty": "宋",
        "collection_info": null
    },
    {
        "uuid": "b4cc95fe3a98fe486089bfbba3b29e04",
        "title": "耆英会诗",
        "author": "王拱辰",
        "content": "西都山水天下奇，神嵩景室环清伊。\n甫申间气秀不绝，生贤会圣昌明时。\n衣冠占数盛文雅，台符卿月光离离。\n魏京雄奥压幽朔，游宫御府严天威。\n膏田千里翳桑柘，犀甲万旅驯熊罴。\n公当缓带名三镇，悬赤继轸承保釐。\n追推契遇最深旧，加復雍孟交旌麾。\n仁皇一庄龙虎榜，桂堂先后攀高枝。\n宦游出处五十载，鸾台骥路俱腾夷。\n三公极位固辽隔，五年以长犹肩随。\n公今復主凤门钥，仆亦再抚侗台圻。\n二京相望阻河广，三径不克陪游嬉。\n忽闻干步踵门至，投我十二耆英诗。\n整冠肃貌讽章句，若坐宝肆罗珠玑。\n为言白傅有高躅，九尹结社真可师。\n欲令千载着风迹，亟就僧馆图神姿。\n词宗端殿序篇目，滂洒大笔何淋灕。\n眷言履道靡充诎，菟裘近邑将营归。\n敢云绘素得精笔，愿列霜壁如唐规。\n退居旧相国元老，十年还政瀍之涯。\n康宁富贵备五福，灵宝盛气如虹霓。\n昔年大对继晁董，登科赐第同一期。\n紫垣步武既通接，金沙里闬还邻比。\n探禅论道剧训对，摩轧太古穷天机。\n二贤勋业冠朝省，爵齿官学谁依稀。\n今将图画表来世，讵可下客联缨緌。\n既蒙月品定人物，不敢循避违风期。\n况承开阁厚宾客，富有景物佳园池。\n铜驼坊西福善宅，修竹万箇笼清漪。\n天光台高未百尺，下眺林岭如屏帷。\n花王千品尽殊胜，风光绣画三春晖。\n六相街中潞公第，碧瓦万木烟参差。\n左隅庙室本经礼，右阁宸翰尊星奎。\n婆娑青凤舞松柏，焕烂素锦熏酴醿。\n石渠飞溜漱寒玉，昼夜竽瑟鸣阶墀。\n伊予陋宇治穷僻，姑喜地广为环溪。\n楼名多景可旷望，台号风月延清晖。\n四时花蘤不外假，拏舟傲帻联嬉怡。\n怀归抚事若饥渴，恨无羽翼西南飞。\n人生交旧贵伦辈，情亲意接心相知。\n岂无晚秀负才藴，高谈大笑拘礼仪。\n洛中故事名义燕，二毛第一年相推。\n洒冠登仕荷天宠，尊君报国当百为。\n既嗟大耋盍知止，纳禄谢事皆所宜。\n顾方北道倚烦剧，未许解绂披荷衣。\n长篇不令负花约，为指风什歌式微。\n如羹甘露爽心骨，似柄玉麈亲颜眉。\n兰丛虽未长罗宅，菊英似亦思陶篱。\n子山已着小园赋，彦伦犹媿钟山移。\n聊摅短引谢招隠，肯使猿鹤常惊啼。",
        "dynasty": "宋",
        "collection_info": null
    },
    {
        "uuid": "e5e931a54cb72a519a1d06d8bc272eb2",
        "title": "送会稽何从事",
        "author": "王拱辰",
        "content": "行行岐路出尘閒，从事犹胜执戟间。\n景象徧经江左地，封疆全得浙中山。\n侯藩蹔列谈宾位，纶阁看随墨客班。\n到郡莫为经岁计，诏书非久急征还。",
        "dynasty": "宋",
        "collection_info": null
    },
    {
        "uuid": "ca9c9045d4329ae5154e81e3115a07ce",
        "title": "史院席上奉和吴相公原韵",
        "author": "王拱辰",
        "content": "累圣千春统，编年四纪余。\n官归柱史笔，经约鲁麟书。\n班马才长矣，仁英道伟欤。\n恩招宴东观，酾酒荷盈车。",
        "dynasty": "宋",
        "collection_info": null
    },
    {
        "uuid": "77e85c222ab4d4314e1447e0297d6259",
        "title": "诗一首",
        "author": "王拱辰",
        "content": "圣神深意念遐方，前后皆驰谕蜀郎。\n从此邮亭为盛事，乘轺相继有三王。",
        "dynasty": "宋",
        "collection_info": null
    },
    {
        "uuid": "37168d419d1e59b1089269c24e0e9fc8",
        "title": "句",
        "author": "王拱辰",
        "content": "棋墅风烟清早夏，禊亭兰茝暗残春。",
        "dynasty": "宋",
        "collection_info": null
    }
]