[
    {
        "title": "念奴娇 登高作赋",
        "author": "管鉴",
        "content": "登高作赋，叹老来笔力，都非年少。\n古观重游秋色里，冷怯西风吹帽。\n千里江山，一时人物，迥出尘埃表。\n危阑同凭，皎然玉树相照。\n惆怅紫菊红萸，年年簪发、应笑人空老。\n北阙西江君赐远，难得一枝来到。\n莫话升沈，且乘闲暇，赢得清尊倒。\n饮酣归暮，浩歌声振林杪。",
        "dynasty": "宋",
        "collection_info": null
    },
    {
        "title": "念奴娇 楚山万叠",
        "author": "管鉴",
        "content": "楚山万叠，怅高情、不比当年嵩少。\n官况全如秋淡薄，枉却尘侵乌帽。\n菊蕊犹青，茱萸未紫，节意凭谁表。\n故园何处，暮云低尽残照。\n追念往昔佳辰，尊前绝唱，未觉徐娘老。\n聚散悲欢回首异，今岁古台谁到。\n藉甚声名，难忘风味，何日重倾倒。\n交情好在，雁书频寄云杪。",
        "dynasty": "宋",
        "collection_info": null
    },
    {
        "title": "念奴娇 寒梢冰破",
        "author": "管鉴",
        "content": "寒梢冰破，问何人远寄、江南春色。\n似是天怜为客久，报我春归消息。\n茅舍疏篱，故园开处，两岁关山隔。\n天涯重见，向人风味如昔。\n谁念月底风前，当时青鬓、渐与花颜白。\n不恨一番花阴早，恨把年华虚掷。\n嚼蕊含香，攀条觅句，拼醉禁愁得。\n酒醒还是，梦魂数遍归驿。",
        "dynasty": "宋",
        "collection_info": null
    },
    {
        "title": "念奴娇 两鬟娇小",
        "author": "管鉴",
        "content": "两鬟娇小，向尊前、未省修蛾攒碧。\n唱得主人英妙句，气压三江七泽。\n病怯遐征，老添离抱，我是愁堆积。\n故园归梦，等闲吹堕南国。\n况是耐久交情，经年方幸，接从容辞色。\n告别匆匆聊共醉，惜此分阴如璧。\n锦瑟华堂，明朝回望，暮霭迷空隙。\n相思何处，风林月挂纤魄。",
        "dynasty": "宋",
        "collection_info": null
    },
    {
        "title": "水龙吟 小舟横截西江",
        "author": "管鉴",
        "content": "小舟横截西江，晓来风静无尘起。\n霜馀日暖，东君见效，梅梢春醉。\n壮观亭高，通幽径远，吸江临水。\n任全抛簿领，携家访古，清泉畔、疏阴里。\n楚蜀江山分处，望神京、三千馀里。\n才高命偶，功名休羡，纷纷馀子。\n强健身心，团栾尊酒，此游须记。\n便他年富贵，园林钟鼓，只如今是。",
        "dynasty": "宋",
        "collection_info": null
    },
    {
        "title": "水龙吟 晓来密雪如筛",
        "author": "管鉴",
        "content": "晓来密雪如筛，望中莹彻还如洗。\n梅花过了，东风未放，满城桃李。\n碎翦琼英，高林低树，巧装匀缀。\n更江山秀发，田畴清润，满眼是、丰年意。\n谁念危楼独倚。\n共飘零、茫茫天外。\n毫端句涩，杯中酒减，欢情难寄。\n天为凄凉，暂时遮尽，黄茅白苇。\n但神州目断，珠宫玉阙，缈三千里。",
        "dynasty": "宋",
        "collection_info": null
    },
    {
        "title": "水调歌头 平生五湖兴",
        "author": "管鉴",
        "content": "平生五湖兴，梦想白苹洲。\n只今何处，卷帘波影漾风钩。\n况值晚天新霁，菱叶荷花如拭，香翠拥行舟。\n却为湖山好，牵思绕皇州。\n柳边堤，竹里阁，旧曾游。\n恍然重到，不知身世此淹留。\n且对碧梧修竹，领略好风凉月，大白与重浮。\n欲和凌云赋，佳思苦难酬。",
        "dynasty": "宋",
        "collection_info": null
    },
    {
        "title": "水调歌头 凉意在何许",
        "author": "管鉴",
        "content": "凉意在何许，高柳荫汀洲。\n移船藕花深处，待得月如钩。\n一抹晚山残照，十顷醉红香绿，百柂列琼舟。\n浩歌激苍莽，豪气溢神州。\n泛芙蓉，依绿水，并英游。\n明年此会，可怜独是贾胡留。\n赖有瀛洲仙子，少驻云霄高步，相与慰沈浮。\n富贵傥来尔，有酒且相酬。",
        "dynasty": "宋",
        "collection_info": null
    },
    {
        "title": "水调歌头 秋色浩无际",
        "author": "管鉴",
        "content": "秋色浩无际，风露洗晴空。\n登临江山胜处，楼倚最高峰。\n好是夕阳低后，四野暮云齐敛，遮尽远山重。\n城郭参差里，烟树有无中。\n坐间客，才论斗，气如虹。\n挥毫万字，举双白眼送飞鸿。\n莫问梅仙丹灶，休觅山灵蕙帐，追忆采芝翁。\n便草凌云赋，归奏大明宫。",
        "dynasty": "宋",
        "collection_info": null
    },
    {
        "title": "水调歌头 一雨洗烦溽",
        "author": "管鉴",
        "content": "一雨洗烦溽，天气爽如秋。\n江山佳处，眼明重见旧交游。\n去国三千馀里，俯视朝宗一水，共笑此生浮。\n幸我扁舟具，归欲问菟裘。\n叹君才，方进用，岂容休。\n銮坡凤沼，情知不为蜀人留。\n便恐升沈各异，后日相逢无处，别语易成愁。\n记取平安使，时访荻花洲。",
        "dynasty": "宋",
        "collection_info": null
    },
    {
        "title": "水调歌头 南雪不到地",
        "author": "管鉴",
        "content": "南雪不到地，今雪瑞非常。\n堆檐平砌，晚来风定转飞扬。\n浩荡干坤无际，洗尽蛮烟瘴雾，和气遍遐荒。\n满眼丰年意，民共乐时康。\n倚琼楼，临玉树，举瑶觞。\n高吟低唱，从他减尽少年狂。\n且趁明年春好，整顿雨犁风箬，归去老农桑。\n唤起江南梦，先到水云乡。",
        "dynasty": "宋",
        "collection_info": null
    },
    {
        "title": "水调歌头 举俗爱重九",
        "author": "管鉴",
        "content": "举俗爱重九，秋至不须悲。\n登临昔贤胜地，空愧主人谁。\n滚滚长江不尽，叠叠青山无数，千载揖高姿。\n况有贤宾客，同醉此佳时。\n坐间菊，青作袂，玉为肌。\n香英泛酒，风流绝胜酌酴醿。\n莫话龙山高会，只作东篱幽想，应有故人思。\n北望江南路，回首暮云披。",
        "dynasty": "宋",
        "collection_info": null
    },
    {
        "title": "水调歌头 举俗爱重九",
        "author": "管鉴",
        "content": "举俗爱重九，我辈更锺情。\n良辰好景，赏心乐事古难并。\n正是朝廷闲暇，四序均调玉烛，一路庆丰登。\n况值循良守，酒与政俱成。\n倚危亭，持玉斝，泛金英。\n风高日淡，一天秋色共澄清。\n指点云间岳镇，寿与两宫齐久，天地永成平。\n岁岁同民乐，持此报君恩。",
        "dynasty": "宋",
        "collection_info": null
    },
    {
        "title": "满江红 百罚深杯",
        "author": "管鉴",
        "content": "百罚深杯，都不记、归来时节。\n仿佛听、重城更鼓，催成离缺。\n江上愁心山敛翠，津头夜色沙如雪。\n渐中年、怀抱更深交，难为别。\n歌声缓，行云歇。\n尊酒散，香尘灭。\n想来宵何处，乱山明月。\n得意春风群玉府，第名早晚黄金阙。\n但相思、莫遣雁来时，音书绝。",
        "dynasty": "宋",
        "collection_info": null
    },
    {
        "title": "满江红 去岁兹辰",
        "author": "管鉴",
        "content": "去岁兹辰，记称寿、曾陪燕席。\n明朝更、屈公扶醉，相过为客。\n间世生贤元自异，偶然先后欢连日。\n怅如今、五岭望三湘，云霄隔。\n松鹤算，珪璋德。\n廊庙器，神仙格。\n想尊前仍唱，雪中晴色。\n公上清都调鼎鼐，我归旧隐寻泉石。\n愿年年、东阁燕嘉宾，常相忆。",
        "dynasty": "宋",
        "collection_info": null
    },
    {
        "title": "满江红 十日狂风",
        "author": "管鉴",
        "content": "十日狂风，都断送、杏花红去。\n却是有、海棠枝上，一分春住。\n桃叶桃根浑未觉，樱桃杨柳成轻负。\n强尊前、抖擞旧精神，谁能许。\n时不再，欢难屡。\n心未老，杯频举。\n尚不妨领略，登临佳处。\n山接武陵馀胜气，江吞大别仍东注。\n叹圣贤、功业与江山，无今古。",
        "dynasty": "宋",
        "collection_info": null
    },
    {
        "title": "洞仙歌 悠然堂上",
        "author": "管鉴",
        "content": "悠然堂上，山色浑如画。\n堂下梅花未多谢。\n向小亭、留客处，晴雪初飞，香四面，不比茅檐低亚。\n绿窗帘尽卷，吹到眉心，点缀新妆称闲雅。\n缓歌喉、馀舞态，云遏风回，须信道、欲买青春无价。\n任匆匆、归去酒醒时，镇梦绕琼梢，月寒清夜。",
        "dynasty": "宋",
        "collection_info": null
    },
    {
        "title": "洞仙歌 化工妙手",
        "author": "管鉴",
        "content": "化工妙手，惯与花为主。\n忍便摧残任风雨。\n翦姚黄、移魏紫，齐集梁园，春艳艳，何必尊前解语。\n绣屏深照影，帘密收香，夜久寒生费调护。\n宝杯翻、银烛烂，客醉忘归，共惜此、芳菲难遇。\n看明年、紫禁绕莺花，谩相望、春风五云深处。",
        "dynasty": "宋",
        "collection_info": null
    },
    {
        "title": "蓦山溪 潜藩报政",
        "author": "管鉴",
        "content": "潜藩报政，玉座勤深眷。\n假节上青霄，正霜风、轻寒翦翦。\n天香怀袖，凝燕得从容，占喜色，送新声，潋滟金荷满。\n趣装入相，盛事应重见。\n尽待苦留连，怕九重、兴思见晚。\n休文未老，金带称围腰，丹禁密，凤池深，不但长安远。",
        "dynasty": "宋",
        "collection_info": null
    },
    {
        "title": "蓦山溪 老来生日",
        "author": "管鉴",
        "content": "老来生日，渐觉心情懒。\n卯酒带春酲，更昨来、东风已转。\n衰颜易改，不用看传神，欢意浅，酒肠悭，孤负深深劝。\n浮云富贵，本自无心羡。\n金带便围腰，也应似、休文瘦减。\n君恩未报，何日赋归欤，三径乐，五湖游，趁取身强健。",
        "dynasty": "宋",
        "collection_info": null
    },
    {
        "title": "蝶恋花 楼倚云屏江泻镜",
        "author": "管鉴",
        "content": "楼倚云屏江泻镜。\n尊俎风流，地与人俱胜。\n酒力易消风力劲。\n归时城郭烟生瞑。\n幕府俊游常许并。\n可惜佳辰，独阻登临兴。\n妙语流传空叹咏。\n一时珠玉交相映。",
        "dynasty": "宋",
        "collection_info": null
    },
    {
        "title": "定风波 秋入华堂一味清",
        "author": "管鉴",
        "content": "秋入华堂一味清。\n四山环碧眼双明。\n欲送主人天上去。\n无绪。\n一尊已带别离情。\n洞府桃花常许见。\n□□。\n为谁特地惜娉婷。\n祗待明年春醉里。\n偎倚。\n耳边听唤状元声。",
        "dynasty": "宋",
        "collection_info": null
    },
    {
        "title": "鹧鸪天 杨柳梢头月未残",
        "author": "管鉴",
        "content": "杨柳梢头月未残。\n杏花开尽却春寒。\n宾鸿社燕寻常别，渭北江东别更难。\n尊欲尽，夜将阑。\n明朝马首便长安。\n悬知不作人间住，归去春风玉笋班。",
        "dynasty": "宋",
        "collection_info": null
    },
    {
        "title": "鹧鸪天 山色初晴翠拂云",
        "author": "管鉴",
        "content": "山色初晴翠拂云。\n画桥流水碧粼粼。\n一尊不尽登临兴，归及西湖二月春。\n班缀旧，诏除新。\n稳看腾踏上星辰。\n回头却望尘凡处，应记尘凡有故人。",
        "dynasty": "宋",
        "collection_info": null
    },
    {
        "title": "鹧鸪天 前日新冬举寿觞",
        "author": "管鉴",
        "content": "前日新冬举寿觞。\n今朝喜色又非常。\n一阳生后逢生日，日渐舒长寿更长。\n移晚宴，庆新堂。\n堂前高竹早梅芳。\n年年一为梅花醉，醉到千回鬓未霜。",
        "dynasty": "宋",
        "collection_info": null
    },
    {
        "title": "鹧鸪天 富贵楼台玉琢成",
        "author": "管鉴",
        "content": "富贵楼台玉琢成。\n更移玉节下西清。\n才高不数梅花赋，笑拈琼苞泛寿觥。\n莲幕静，宝香凝。\n春风和气自然生。\n要知他日调元手，看取今朝雪里情。",
        "dynasty": "宋",
        "collection_info": null
    },
    {
        "title": "鹧鸪天 燕寝香中锦帐郎",
        "author": "管鉴",
        "content": "燕寝香中锦帐郎。\n二年和气蔼蒸湘。\n鬓间不减当年绿，眉上新添一点黄。\n征诏近，寿筵长。\n乍晴人意喜非常。\n燕莺休苦留春住，归趁熏风殿阁凉。",
        "dynasty": "宋",
        "collection_info": null
    },
    {
        "title": "朝中措 十年班缀近彤庭",
        "author": "管鉴",
        "content": "十年班缀近彤庭。\n一笑下霓旌。\n好是平分风月，新秋特地凉生。\n华堂燕喜，流霞觞满，彩戏衣轻。\n要识他年荣贵，从来玉润冰清。",
        "dynasty": "宋",
        "collection_info": null
    },
    {
        "title": "朝中措 暖风帘幕卷春阴",
        "author": "管鉴",
        "content": "暖风帘幕卷春阴。\n歌吹画堂深。\n云袖纤纤捧玉，霞觞滟滟浮金。\n佳辰恨我，空传善颂，阻缀朋簪。\n莫笑海滨乡味，尊前会有知音。",
        "dynasty": "宋",
        "collection_info": null
    },
    {
        "title": "朝中措 清江绕舍竹成阴",
        "author": "管鉴",
        "content": "清江绕舍竹成阴。\n秋日共登临。\n地与主人俱胜，情如酒盏方深。\n故园何处，时因望眼，聊寄归心。\n抖擞一襟凉韵，不教簿领尘侵。",
        "dynasty": "宋",
        "collection_info": null
    },
    {
        "title": "朝中措 一年春事到酴醿",
        "author": "管鉴",
        "content": "一年春事到酴醿。\n何处更花开。\n莫趁垂杨飞絮，且随红药翻阶。\n倦游老矣，肯因名宦，孤负衔杯。\n寄语故园桃李，明年留待归来。",
        "dynasty": "宋",
        "collection_info": null
    },
    {
        "title": "柳梢青 神仙堕谪",
        "author": "管鉴",
        "content": "神仙堕谪。\n天为赋与，经纶才识。\n盖代声名，宗英惟向，翰林颂白。\n黄堂一笑留客。\n算此处、淹留未得。\n且对清尊，高谈风月，厌厌今夕。",
        "dynasty": "宋",
        "collection_info": null
    },
    {
        "title": "柳梢青 澹云微月",
        "author": "管鉴",
        "content": "澹云微月。\n又是一年，新秋佳节。\n天上欢期，人间何事，翻成离别。\n清尊欲醉还歇。\n怕饮散、匆匆话别。\n若是经年，得回相见，甘心愁绝。",
        "dynasty": "宋",
        "collection_info": null
    },
    {
        "title": "好事近 风扫暮云空",
        "author": "管鉴",
        "content": "风扫暮云空，依旧四山环碧。\n珍重主人清意，放梅梢春色。\n靓妆清唱两无尘，莲步绣鞋窄。\n莫怪十分沈醉，为教人消得。",
        "dynasty": "宋",
        "collection_info": null
    },
    {
        "title": "好事近 列炬照梅花",
        "author": "管鉴",
        "content": "列炬照梅花，仰看满空春雪。\n翠幕沈沈天净，挂一钩新月。\n微风不动暖光融，金杯堕琼屑。\n仿佛暗香吹梦，醉广寒宫阙。",
        "dynasty": "宋",
        "collection_info": null
    },
    {
        "title": "好事近 鸳瓦晓霜浓",
        "author": "管鉴",
        "content": "鸳瓦晓霜浓，酒力渐消寒力。\n好是一堂和气，胜十分春色。\n髯翁笑领彩衣郎，同祝寿千百。\n看取明年欢宴，更强如今日。",
        "dynasty": "宋",
        "collection_info": null
    },
    {
        "title": "好事近 楚观落成初",
        "author": "管鉴",
        "content": "楚观落成初，还是诏书催发。\n却似爱山堂上，拜新除时节。\n要知君自栋梁材，开藩暂南越。\n早建明堂一柱，去扶持天阙。",
        "dynasty": "宋",
        "collection_info": null
    },
    {
        "title": "桃源忆故人 寿芽初长香英嫩",
        "author": "管鉴",
        "content": "寿芽初长香英嫩。\n拾翠芳洲春近。\n倩笑脸霞羞褪。\n真个都风韵。\n垂鬟小舞么歌趁。\n莺语绿杨娇困。\n多少旧愁新恨。\n一醉浑消尽。",
        "dynasty": "宋",
        "collection_info": null
    },
    {
        "title": "桃源忆故人 小园日日狂风雨",
        "author": "管鉴",
        "content": "小园日日狂风雨。\n几阵桃花红去。\n惟有绿窗朱户。\n春色常如许。\n歌声屡唤飞云驻。\n销得行人且住。\n倒尽玉壶春露。\n醉到无愁处。",
        "dynasty": "宋",
        "collection_info": null
    },
    {
        "title": "菩萨蛮 今日云山堂上客",
        "author": "管鉴",
        "content": "今日云山堂上客。\n明朝真个云山隔。\n人不似行云。\n相随长短亭。\n堂空歌韵响。\n清切缘云上。\n留住莫教飞。\n怕如人别离。",
        "dynasty": "宋",
        "collection_info": null
    },
    {
        "title": "浣溪沙 金殿晨趋玉佩苍",
        "author": "管鉴",
        "content": "金殿晨趋玉佩苍。\n君才久合侍龙章。\n花砖学士紫薇郎。\n小试一麾行促诏，暂留千骑且飞觞。\n夜堂歌暖借春光。",
        "dynasty": "宋",
        "collection_info": null
    },
    {
        "title": "浣溪沙 秾李花开雪满空",
        "author": "管鉴",
        "content": "秾李花开雪满空。\n缟裙香袂俨春容。\n靓妆一笑喜相逢。\n拟倩清歌留白日，且扶残醉殢东风。\n好迟留处却匆匆。",
        "dynasty": "宋",
        "collection_info": null
    },
    {
        "title": "浣溪沙 十里狂风特地晴",
        "author": "管鉴",
        "content": "十里狂风特地晴。\n天工着意送行人。\n负他桃李十分春。\n杜宇已催归思乱，啼莺休惹客愁新。\n晚风溪路净无尘。",
        "dynasty": "宋",
        "collection_info": null
    },
    {
        "title": "浣溪沙 小小梅花巧耐寒",
        "author": "管鉴",
        "content": "小小梅花巧耐寒。\n曛曛晴日醉醒间。\n茶瓯金缕鹧鸪斑。\n三寿作朋须共醉，一杯留客未应悭。\n酒肠如海寿如山。",
        "dynasty": "宋",
        "collection_info": null
    },
    {
        "title": "醉落魄・一斛珠 春阴漠漠",
        "author": "管鉴",
        "content": "春阴漠漠。\n海棠花底东风恶。\n人情不似春情薄。\n守定花枝，不放花零落。\n绿尊细细供春酌。\n酒醒无奈愁如昨。\n殷勤待与东风约。\n莫苦吹花，何似吹愁却。",
        "dynasty": "宋",
        "collection_info": null
    },
    {
        "title": "醉落魄・一斛珠 春愁无力",
        "author": "管鉴",
        "content": "春愁无力。\n酴醿娇软难禁摘。\n风流彻骨香无敌。\n积玉团珠，明月夜同色。\n花时易失欢难得。\n尊前半是将行客。\n为花一醉何须惜。\n明岁花时，何处谩相忆。",
        "dynasty": "宋",
        "collection_info": null
    },
    {
        "title": "醉落魄・一斛珠 寒欺酒力",
        "author": "管鉴",
        "content": "寒欺酒力。\n一番风雨花如摘。\n酴醿不与群花敌。\n笑吐清香，独自殿春色。\n春愁惟酒消除得。\n何妨常满坐中客。\n因花更把光阴惜。\n莫待春归，空对花梢忆。",
        "dynasty": "宋",
        "collection_info": null
    },
    {
        "title": "醉落魄・一斛珠 碧云暮合",
        "author": "管鉴",
        "content": "碧云暮合。\n不教预赏中秋月。\n凉生楚观风初歇。\n山影沈沈，相对两奇绝。\n湘人怅望黄金节。\n只愁酒散仙舟发。\n凭谁为与姮娥说。\n明夜虽圆，空照人离别。",
        "dynasty": "宋",
        "collection_info": null
    },
    {
        "title": "生查子 天教百媚生",
        "author": "管鉴",
        "content": "天教百媚生，赋得多情怨。\n背整玉搔头，宽了黄金钏。\n情随歌意深，故故回娇眄。\n不是不相知，只为难相见。",
        "dynasty": "宋",
        "collection_info": null
    },
    {
        "title": "虞美人 一枝繁杏千红蕊",
        "author": "管鉴",
        "content": "一枝繁杏千红蕊。\n醲笑东风里。\n恰如歌院晓妆迟。\n簇簇娇娆同步、出深闺。\n风流莲幕莺花主。\n持送花深处。\n花多莫便着情偏。\n一一淡匀深注、总堪怜。",
        "dynasty": "宋",
        "collection_info": null
    },
    {
        "title": "虞美人 海棠花下春风里",
        "author": "管鉴",
        "content": "海棠花下春风里。\n曾拼千场醉。\n如今老去谩情多。\n步绕芳丛无力、奈春何。\n蜀乡不远长安远。\n相向空肠断。\n不如携客过西楼。\n却是江山如画、可消忧。",
        "dynasty": "宋",
        "collection_info": null
    },
    {
        "title": "临江仙 昨日武陵溪上雪",
        "author": "管鉴",
        "content": "昨日武陵溪上雪，今朝特地开晴。\n故留佳景付行人。\n琼田千顷熟，琪树万株春。\n好是长松飘坠屑，天花时下缤纷。\n桃源何处更寻真。\n腰悬明月佩，直访玉华君。",
        "dynasty": "宋",
        "collection_info": null
    },
    {
        "title": "临江仙 三月更当三十日",
        "author": "管鉴",
        "content": "三月更当三十日，留春不住春归。\n问春还有再来时。\n腊前梅蕊破，相见未为迟。\n不似人生无定据，匆匆聚散难期。\n水遥山远谩相思。\n情知难舍弃，何似莫分飞。",
        "dynasty": "宋",
        "collection_info": null
    },
    {
        "title": "清平乐 未春先暖",
        "author": "管鉴",
        "content": "未春先暖。\n天与梅花便。\n点检枝头开已遍。\n一一檀心粉面。\n巡檐索笑题诗。\n老怀不似当时。\n犹有惜花心在，等闲羌管休吹。",
        "dynasty": "宋",
        "collection_info": null
    },
    {
        "title": "点绛唇 酒困诗慵",
        "author": "管鉴",
        "content": "酒困诗慵，一春拚被花枝恼。\n艳妆浓笑。\n那更花中好。\n不着清尊，持底宽愁抱。\n须颠倒。\n晚风如扫。\n忍见枝头少。",
        "dynasty": "宋",
        "collection_info": null
    },
    {
        "title": "点绛唇 去岁今朝",
        "author": "管鉴",
        "content": "去岁今朝，海棠桃杏开都遍。\n今年花晚。\n不恨春情浅。\n旋旋花开，图得春长远。\n且留恋。\n爱花心眼。\n常与花为伴。",
        "dynasty": "宋",
        "collection_info": null
    },
    {
        "title": "酒泉子 春色十分",
        "author": "管鉴",
        "content": "春色十分。\n付与海棠枝上满。\n清尊我亦十分倾。\n未忘情。\n阳春一曲唤愁醒。\n可惜无人歌此曲，须君别院恼春酲。\n绕梁声。",
        "dynasty": "宋",
        "collection_info": null
    },
    {
        "title": "酒泉子 清夜将分",
        "author": "管鉴",
        "content": "清夜将分。\n有酒为谁花下满，相逢轩盖暂时倾。\n故人情。\n海棠欲睡照教醒。\n烛影花光浑似锦，伴君佳句解人酲。\n恨无声。",
        "dynasty": "宋",
        "collection_info": null
    },
    {
        "title": "青玉案 相逢何处梅花好",
        "author": "管鉴",
        "content": "相逢何处梅花好。\n深院宇、笙歌绕。\n春入候门长不老。\n罗帏秀幕，护香藏粉，却许行人到。\n遏云清唱倾城笑。\n玉面花光互相照。\n银烛频更尊屡倒。\n明年应是，对花相忆，君已班清要。",
        "dynasty": "宋",
        "collection_info": null
    },
    {
        "title": "阮郎归 浅寒天气雨催冬",
        "author": "管鉴",
        "content": "浅寒天气雨催冬。\n梅梢糁嫩红。\n天教来寿黑头公。\n和羹信已通。\n斟滟滟，劝重重。\n新篘琥珀浓。\n他年赐酒拆黄封。\n还思此会同。",
        "dynasty": "宋",
        "collection_info": null
    },
    {
        "title": "木兰花・玉楼春 乱花飞絮",
        "author": "管鉴",
        "content": "乱花飞絮。\n却是一年春好处。\n留住韶光。\n共醉蓬莱日月长。\n翻阶红药。\n天上东风传近约。\n绿遍庭槐。\n看取除书一并来。",
        "dynasty": "宋",
        "collection_info": null
    },
    {
        "title": "西江月 夜雨落花满地",
        "author": "管鉴",
        "content": "夜雨落花满地，晓风飞絮连天。\n苦无春恨可萦牵。\n只数年华暗换。\n生意惟添白发，化工不染朱颜。\n老来愈觉欠清闲。\n梦想故园春晚。",
        "dynasty": "宋",
        "collection_info": null
    },
    {
        "title": "西江月 好个今年生日",
        "author": "管鉴",
        "content": "好个今年生日，满堂儿女团栾。\n歌声不似笑声喧。\n满捧金杯争劝。\n富贵功名任运，佳辰乐事随缘。\n白头相守愿年年。\n只恁尊前长健。",
        "dynasty": "宋",
        "collection_info": null
    },
    {
        "title": "鹊桥仙 中秋重九",
        "author": "管鉴",
        "content": "中秋重九，等闲虚过，多病全疏酒盏。\n初寒时候试新醅，正好为、霜螯持满。\n诗情未减，酒肠宽在，且趁尊前强健。\n百年三万六千场，试屈指、如今过半。",
        "dynasty": "宋",
        "collection_info": null
    },
    {
        "title": "鹊桥仙 东皋圃隐",
        "author": "管鉴",
        "content": "东皋圃隐，木犀开后，香遍江东十里。\n因香招我渡江来，悄不记、重阳青蕊。\n人生行乐，宦游佳处，闲健莫辞清醉。\n不寒不暖不阴晴，正是好登临天气。",
        "dynasty": "宋",
        "collection_info": null
    },
    {
        "title": "鹊桥仙 中秋过了",
        "author": "管鉴",
        "content": "中秋过了，重阳将近，正是一年佳处。\n枨黄橘绿总寻常，看丹桂、馀香再吐。\n胸中星斗，笔端风雨，定约蟾宫高步。\n赐袍归带御炉熏，共岁岁、斑衣戏舞。",
        "dynasty": "宋",
        "collection_info": null
    },
    {
        "title": "南乡子 檐外雪纷纷",
        "author": "管鉴",
        "content": "檐外雪纷纷。\n雾阁云窗气自温。\n谩道使台霜样峻，情亲。\n引到壶中别有春。\n尊酒负殷勤。\n病减杯中量几分。\n十五年间无限事，休论。\n说与梅花解笑人。",
        "dynasty": "宋",
        "collection_info": null
    },
    {
        "title": "玉连环・解连环 江上青山无数",
        "author": "管鉴",
        "content": "江上青山无数。\n绿阴深处。\n夕阳犹在系扁舟，为佳景、留人住。\n已办一蓑归去。\n江南烟雨。\n有情鸥鹭莫惊飞，便相约、长为侣。",
        "dynasty": "宋",
        "collection_info": null
    }
]