[
    {
        "uuid": "4ec5899632791daae2f3dc62740bc82b",
        "title": "九月二十二日晚秋曲宴",
        "author": "宋孝宗",
        "content": "昊穹垂佑福群生，凉德惟知监守成。\n禾黍三登占叶气，箫韶九奏播欢声。\n未央秋晚林塘静，太液波閒殿阁明。\n嘉与臣邻同燕乐，益修庶政答丕平。",
        "dynasty": "宋",
        "collection_info": null
    },
    {
        "uuid": "cb8d8c8e93ce3a26e1b4c078a4ebd9d7",
        "title": "题金山",
        "author": "宋孝宗",
        "content": "屹然山立枕中流，弹压东南二百州。\n狂虏来临须破胆，何劳平地战貔貅。",
        "dynasty": "宋",
        "collection_info": null
    },
    {
        "uuid": "c3b21a26e1a5baef4dab9e4661e5da33",
        "title": "新晴有感",
        "author": "宋孝宗",
        "content": "春风归草木，晓日丽山河。\n物滞欣逢泰，时丰自此多。\n神州应未远，当继沛中歌。",
        "dynasty": "宋",
        "collection_info": null
    },
    {
        "uuid": "ea79ae2b74e5e9a6ee8a8abe87f47aa0",
        "title": "新秋雨过述怀",
        "author": "宋孝宗",
        "content": "雨声乱秋声，驱暑逾南海。\n凉月倍清辉，细云变文彩。\n长空肃无限，远山青不改。\n沉吟感素商，凄清鸣万籁。\n平生雄武心，览镜朱颜在。\n岂惜常忧勤，规恢须广大。",
        "dynasty": "宋",
        "collection_info": null
    },
    {
        "uuid": "6966b87e7259f8a087f21fe74bd9c313",
        "title": "高宗皇帝挽词  其一",
        "author": "宋孝宗",
        "content": "草昧千龄旦，飈回九县尘。\n皇天开我宋，丹极下真人。\n指顾山河定，欢呼历数新。\n断鳌重立极，更与物为春。",
        "dynasty": "宋",
        "collection_info": null
    },
    {
        "uuid": "6a1d2e2a0ddda4fa6de60a3bba173a65",
        "title": "高宗皇帝挽词  其二",
        "author": "宋孝宗",
        "content": "赤伏兴王业，巍巍四十年。\n佛狸方送死，天马合争先。\n自厌兵车会，亲提造化权。\n此疆并尔界，恩德到渊泉。",
        "dynasty": "宋",
        "collection_info": null
    },
    {
        "uuid": "0455cea1f07f78b5d2b073790c7e86e8",
        "title": "高宗皇帝挽词  其三",
        "author": "宋孝宗",
        "content": "揖逊光尧德，重华愧有虞。\n居然将菲质，正尔绍皇图。\n履焘兼君父，文明照典印谟。\n大恩浑未报，血泪一时俱。",
        "dynasty": "宋",
        "collection_info": null
    },
    {
        "uuid": "fbe2edce6df057da61f0a04ea9617c52",
        "title": "高宗皇帝挽词  其四",
        "author": "宋孝宗",
        "content": "不谓神仙窟，今时异昔时。\n鼎湖龙去远，社首凤来迟。\n顾毕三年制，惊闻七月期。\n痛心思继代，不忘有声诗。",
        "dynasty": "宋",
        "collection_info": null
    },
    {
        "uuid": "b5d49173e8a59574a1a2283944fa953f",
        "title": "高宗皇帝挽词  其五",
        "author": "宋孝宗",
        "content": "梦断尧千岁，神游汉五陵。\n洛京元在望，禹穴且相仍。\n仗卫凄烟合，笳箫冻雨凝。\n漫磨千丈石，未是颂中兴。",
        "dynasty": "宋",
        "collection_info": null
    },
    {
        "uuid": "c640dbabd8a140e31271b5e7a738a789",
        "title": "和史浩曲宴澄碧殿诗",
        "author": "宋孝宗",
        "content": "揖逊荷帝尧，寅恭五元禩。\n治道贵清静，圣言有深旨。\n谁歌元首明，自得股肱喜。\n跻民期仁寿，距肯中道止。\n力农乐彼田，坐贾安于市。\n岁行阅丰登，国论销委靡。\n予力初何能，济济頼多士。\n矧予有元老，中立而不倚。\n居东逾三年，不远来千里。\n未遂赤松游，辍诵青琅蘂。\n皓首持六经，日侍明光裏。\n翼乎鸿遇风，纵矣鱼在水。\n儒行绝瑕疵，道心无尘滓。\n挺挺松柏姿，巉巉山岳峙。\n予惟日万几，至仁同一视。\n西成锡小宴，促坐才尺咫。\n湛露愧歌周，置酒非封齿。\n归美见新诗，如卿能有几。\n眷言澄碧行，胜赏得迂趾。\n亦屡引公卿，对此谈政理。\n虚心欲受人，忠言资逆耳。\n朕瘠天下肥，至乐无易此。\n颇念文武疆，六合尚殊轨。\n东都会诸侯，宣王昔于是。\n期尔罄嘉谋，使我勋业起。\n勿以方燕颐，所书聊復尔。\n巵酒正须釂，话言未能已。\n都护万年觞，何当至庭戺。\n文章藉老手，直笔中兴纪。\n载嘉矍铄翁，焉得辞骫骳。",
        "dynasty": "宋",
        "collection_info": null
    },
    {
        "uuid": "9f4d3a17659f604753f02253d5a4a67f",
        "title": "比幸玉津园纵观春事适霁色可喜待制洪迈有诗因同其韵",
        "author": "宋孝宗",
        "content": "春郊柔绿遍桑麻，小驻芳园览物华。\n应信吾心非暇逸，顿回晴意绝咨嗟。\n每思富庶将同乐，敢务游畋漫自夸。\n不似华清当日事，五家车骑烂如花。",
        "dynasty": "宋",
        "collection_info": null
    },
    {
        "uuid": "1b51cb6cb57212d1713c51bf3499a602",
        "title": "送虞丞相抚蜀",
        "author": "宋孝宗",
        "content": "一德如公岂合闲，聊分西面欲忧宽。\n不辞论道虚台席，暂假宣威筑将坛。\n风教已兴三蜀静，干戈载戢万方安。\n归来尚想终霖雨，未许乡人衣锦看。",
        "dynasty": "宋",
        "collection_info": null
    },
    {
        "uuid": "bdd6ac9fc6ed326cb183e0394b2780ae",
        "title": "赐赵士忠二首  其一",
        "author": "宋孝宗",
        "content": "职事烦填委，文墨分消散。\n驰翰未暇食，日昃不知晏。\n沈迷簿书领，回回自昏乱。\n释此出西城，登高且游观。\n方塘含白水，中有鳬与雁。\n安得肃肃羽，从尔游波澜。",
        "dynasty": "宋",
        "collection_info": null
    },
    {
        "uuid": "fa7367473e0b55e764c2dcfdc8972268",
        "title": "赐赵士忠二首  其二",
        "author": "宋孝宗",
        "content": "志士惜日短，愁人知夜长。\n摄衣步前庭，仰观南雁翔。\n淳景随形运，流响归空房。\n清风何飘飘，微月出西方。\n繁星依青天，列宿自成行。\n蝉鸣高树间，野鸟号东厢。\n纤云时髣髴，渥露沾我裳。\n良时无停景，北斗忽低昂。\n常恐寒节至，凝气结为霜。\n落叶随风摧，一绝如流光。",
        "dynasty": "宋",
        "collection_info": null
    },
    {
        "uuid": "4eca47a8af97af89b5b14258a47b7a4f",
        "title": "柑橘",
        "author": "宋孝宗",
        "content": "碧玉枝柯柑橘林，开花结子未成金。\n何当烂熟经霜露，更约提壶一访寻。",
        "dynasty": "宋",
        "collection_info": null
    },
    {
        "uuid": "d98fb84421a9333cdd4220af107484f0",
        "title": "潜邸恭和御制凈明院梅岩诗",
        "author": "宋孝宗",
        "content": "秀色环亭拥霁霞，修筠冰艷数枝斜。\n东君欲奉天颜喜，故遣融和放早花。",
        "dynasty": "宋",
        "collection_info": null
    },
    {
        "uuid": "b99adc25a8d9cbb2654f4025fd8aebd8",
        "title": "赐灵隠住持德光",
        "author": "宋孝宗",
        "content": "大暑流金石，寒风结冻云。\n梅花香度远，自有一枝春。",
        "dynasty": "宋",
        "collection_info": null
    },
    {
        "uuid": "96c1198aeb63de31c06d945f561517b0",
        "title": "又赐颂",
        "author": "宋孝宗",
        "content": "欲言心佛难分别，俱是精微无碍通。\n跳出千重缚不住，天涯海角任西风。",
        "dynasty": "宋",
        "collection_info": null
    },
    {
        "uuid": "4f9c2ffd6ea59680d469066c15827a09",
        "title": "赐圆觉寺僧德信  其一",
        "author": "宋孝宗",
        "content": "古寺春山青更妍，长松修竹翠含烟。\n汲泉拟欲增茶兴，暂就僧房借榻眠。",
        "dynasty": "宋",
        "collection_info": null
    },
    {
        "uuid": "04a9d92b385f6684257d0f6c254ae0c1",
        "title": "赐圆觉寺僧德信  其二",
        "author": "宋孝宗",
        "content": "坐久方知春昼长，静中心地自清凉。\n人人圆觉何曾觉，但见尘劳尽日狂。",
        "dynasty": "宋",
        "collection_info": null
    },
    {
        "uuid": "8f45db189a825791d6fbbf32902deda3",
        "title": "冷泉堂",
        "author": "宋孝宗",
        "content": "山中秀色何佳哉，一峯独立名飞来。\n参差翠麓俨如画，石骨苍润神所开。\n忽开彷像来宫囿，指顾已惊成列岫。\n规模绝似灵隠前，面势恍疑天竺后。\n孰云人力非自然，千岩万壑藏云烟。\n上有峥嵘倚空之翠岭，下有潺湲漱玉之飞泉。\n一堂虚敞临清沼，密荫交加森羽葆。\n山头草木四时春，阅尽岁寒人不老。\n圣心仁智情幽閒，壶中天地非人间。\n蓬莱方丈渺空阔，岂若坐对三神山。\n日长雅趣超尘俗，散步逍遥快心目。\n山光水色无尽时，长将挹向杯中渌。",
        "dynasty": "宋",
        "collection_info": null
    },
    {
        "uuid": "b38e5e109d622cc3d27075f760df24e9",
        "title": "西太乙宫陈朝桧",
        "author": "宋孝宗",
        "content": "道人手种几生前，鹤骨龙姿尚宛然。\n双榦一先神物化，九朝三见太平年。\n忽惊华构依岩出，乞与佳名到处传。\n此柏未枯君记取，灰心聊伴小乘禅。",
        "dynasty": "宋",
        "collection_info": null
    },
    {
        "uuid": "95ffc8df57754fa6293596a4d699f536",
        "title": "游玉津园赐皇太子以下官",
        "author": "宋孝宗",
        "content": "一天秋色破寒烟，别籞连堤压巨川。\n欣见岁功成万宝，因行射礼命群贤。\n腾腾喜气随飞羽，袅袅凄风入控弦。\n文武从来资并用，酒余端有侍臣篇。",
        "dynasty": "宋",
        "collection_info": null
    },
    {
        "uuid": "5c37ad96a10cd8323bbb22e3d26fd8ba",
        "title": "俞延禧进古涧松以诗赐之",
        "author": "宋孝宗",
        "content": "荦确奔流泻玉虹，凛然云干拟蟠空。\n红尘车马稠如织，梦入苍烟万壑风。",
        "dynasty": "宋",
        "collection_info": null
    },
    {
        "uuid": "27b9291c33e7ac981af263b431de4700",
        "title": "秋日临幸秘书省因成近体诗一首赐丞相史浩以下",
        "author": "宋孝宗",
        "content": "玉轴牙籤焕宝章，簪绅侍列映秋光。\n宴开芳阁儒风盛，坐对蓬山逸兴长。\n稽古右文惭菲德，礼贤下士法前王。\n欲臻至治观熙洽，更罄嘉谋为赞襄。",
        "dynasty": "宋",
        "collection_info": null
    },
    {
        "uuid": "f50829d1b1dd45d5cd1607f5aba3c0c0",
        "title": "题周文矩合乐士女图",
        "author": "宋孝宗",
        "content": "今夜调琴忽有情，欲弹惆怅忆崔卿。\n何人解爱中徽上，秋思头边八九声。",
        "dynasty": "宋",
        "collection_info": null
    },
    {
        "uuid": "2c945e5d4fb0ac64902176afce9ffe89",
        "title": "题刁光胤画册 双飞蛱蝶图",
        "author": "宋孝宗",
        "content": "融融风日杂花开，一雨凋残满绿苔。\n倘有红粧来拾翠，无端蝴蝶斗飞来。",
        "dynasty": "宋",
        "collection_info": null
    },
    {
        "uuid": "7dc0aa8ce1d218cf288cfc87a08213e5",
        "title": "题刁光胤画册 五羊图",
        "author": "宋孝宗",
        "content": "霜风不动节毛尘，同沐中原水草春。\n苏武还朝典属国，一时高爵岂庸人。",
        "dynasty": "宋",
        "collection_info": null
    },
    {
        "uuid": "b4568087c07618b21c2aff2213c51d1a",
        "title": "题刁光胤画册 葵石图",
        "author": "宋孝宗",
        "content": "中央正色殊堪重，况復丹心向太阳。\n可信化工深意在，只教此本染宫黄。",
        "dynasty": "宋",
        "collection_info": null
    },
    {
        "uuid": "29d4bc0b9fed1f440a42a4b345fe34b2",
        "title": "题刁光胤画册 雪松图",
        "author": "宋孝宗",
        "content": "梦中衣褐定何祥，明视由来世泽长。\n谁拟前身是韩子，为他毛颖着文章。",
        "dynasty": "宋",
        "collection_info": null
    },
    {
        "uuid": "fa92e619b5b05ea3df8f0a058609e23b",
        "title": "题刁光胤画册 竹菊图",
        "author": "宋孝宗",
        "content": "赋得閒情思独工，想携巵酒对芳丛。\n铅华不为春争艷，留得先生醉颊红。",
        "dynasty": "宋",
        "collection_info": null
    },
    {
        "uuid": "f84c667ce002859e0e08549f33f7f77f",
        "title": "题刁光胤画册 蜂蝶戏猫图",
        "author": "宋孝宗",
        "content": "白泽形容玉兔毛，纷纷鼠辈命难逃。\n后村诗与涪翁咏，未及崔公一议高。",
        "dynasty": "宋",
        "collection_info": null
    },
    {
        "uuid": "322dc89cd041a5ce2572daa9f8935935",
        "title": "题刁光胤画册 雪裏山茶图",
        "author": "宋孝宗",
        "content": "一枝残雪照山城，春意原非復后生。\n羞把红颜媚儿女，梅兄知我岁寒情。",
        "dynasty": "宋",
        "collection_info": null
    },
    {
        "uuid": "07762e3ffc2b9b8fcf7eba21ec2cdab9",
        "title": "题刁光胤画册 江南风景图",
        "author": "宋孝宗",
        "content": "秋雨池塘透晚凉，蜻蜓飞处白苹香。\n江南风景堪图画，怪得先生一□长。",
        "dynasty": "宋",
        "collection_info": null
    },
    {
        "uuid": "e289f0465aafb0ca68e23469c0697133",
        "title": "题刁光胤画册 雪景水仙图",
        "author": "宋孝宗",
        "content": "黄冠翠帔玉为姿，何处春风一见之。\n未到湘江清绝地，试看山谷老人诗。",
        "dynasty": "宋",
        "collection_info": null
    },
    {
        "uuid": "a2c1c570001212c184ab7ecadd391a38",
        "title": "题刁光胤画册 芙蓉泉石图",
        "author": "宋孝宗",
        "content": "託根不与鞠为双，历尽霜风未肯降。\n本自无心那有怨，年年清艷照秋江。",
        "dynasty": "宋",
        "collection_info": null
    },
    {
        "uuid": "1da75daab872ee1743976f97b889e440",
        "title": "题皇雩山图",
        "author": "宋孝宗",
        "content": "仙鹅飞去是何年，灵蹟犹存古岭边。\n藤老龙蟠疑护法，山幽禽语是逃禅。\n手攀古木身忘倦，口吸香泉骨欲仙。\n邻叟不知唐世远，犹言谢母旧因缘。",
        "dynasty": "宋",
        "collection_info": null
    },
    {
        "uuid": "611ed1862792ff58f8864b2ea10d2a5a",
        "title": "题张曲江像",
        "author": "宋孝宗",
        "content": "鹿入深宫花解愁，牛登高鼎餗伤休。\n当时若听履霜语，岂到峩嵋山尽头。",
        "dynasty": "宋",
        "collection_info": null
    },
    {
        "uuid": "cd7af2b811637ba9f1f8f745f33bdc08",
        "title": "句  其一",
        "author": "宋孝宗",
        "content": "闾阎多勃鬰，有愧此閒身。",
        "dynasty": "宋",
        "collection_info": null
    },
    {
        "uuid": "35b3cacb74bc8ef758a86d757a383f18",
        "title": "句  其二",
        "author": "宋孝宗",
        "content": "称此一天风月好，橘香酒熟待君来。",
        "dynasty": "宋",
        "collection_info": null
    },
    {
        "uuid": "44d0b040ed2eca79d8bc4be953fe73c7",
        "title": "句  其三",
        "author": "宋孝宗",
        "content": "富贵必从勤苦得，男儿须读五车书。",
        "dynasty": "宋",
        "collection_info": null
    }
]