[
    {
        "uuid": "f56a61d527aeeecb2d23d849e6891915",
        "title": "水调歌头 穷达付天命",
        "author": "徐冲渊",
        "content": "穷达付天命，生死见交情。\n人今老矣，□□狗苟与蝇营。\n赢得一头霜雪。\n闲却五湖风月。\n鸥鸟负前盟。\n颜厚已如甲，太息误平生。\n想箕山，怀颍水，挹馀清。\n只今归去，沧浪深处濯吾缨。\n笑抚山中泉石。\n细说人间荆棘。\n有道苦难行。\n好补青萝屋，且占白云耕。",
        "dynasty": "宋",
        "collection_info": null
    },
    {
        "uuid": "33ab07dbe645b7f5ccdfb02fa6275b3d",
        "title": "奉和御制秋怀诗二首  其一",
        "author": "徐冲渊",
        "content": "东壁星辰烂不收，夜凉河汉截天流。\n芙蓉院静琴三迭，翡翠帘开月一鈎。\n黄屋非心辞大宝，碧云有意思高秋。\n金声玉振掩前作，汉祖空怀猛士忧。",
        "dynasty": "宋",
        "collection_info": null
    },
    {
        "uuid": "1672a8c1847066ecc28828aa3dfad01f",
        "title": "奉和御制秋怀诗二首  其二",
        "author": "徐冲渊",
        "content": "天末虹蜺晚未收，龙池新雨涨清流。\n鸥缘适意频依渚，鱼不贪香懒上鈎。\n剩喜三边无警报，况当万宝得成秋。\n啸歌高蹈羲皇上，不復深贻海内忧。",
        "dynasty": "宋",
        "collection_info": null
    },
    {
        "uuid": "63602ba78b5a444736b915bd59095a94",
        "title": "题清音亭  其一",
        "author": "徐冲渊",
        "content": "新池碧甃玉回环，一水来从天柱山。\n试作流觞拟修禊，兰亭风景坐追还。",
        "dynasty": "宋",
        "collection_info": null
    },
    {
        "uuid": "6fd33be01f00aa4f6097aa1261a6a144",
        "title": "题清音亭  其二",
        "author": "徐冲渊",
        "content": "人间丝竹竞哇淫，只有清流解洗心。\n试论此山泉石看，茂林修竹胜山阴。",
        "dynasty": "宋",
        "collection_info": null
    },
    {
        "uuid": "732465ccc6da2b132048e7eae5b679a0",
        "title": "题清音亭  其三",
        "author": "徐冲渊",
        "content": "泉声饱听玉琮琤，世路羊肠我倦行。\n但得一觞仍一咏，不妨高枕寄浮生。",
        "dynasty": "宋",
        "collection_info": null
    },
    {
        "uuid": "bb9e96cc8e36e50ee0d90993881b2e2a",
        "title": "中秋夕设醮洞霄宫",
        "author": "徐冲渊",
        "content": "老桂吹香古殿秋，琼钟敲处月当楼。\n星坛露下斗光冷，天宇云空灏气浮。\n羽客朝元锵玉佩，宝熏凝雾霭金虬。\n步虚政在千岩上，咫尺高灵想下游。",
        "dynasty": "宋",
        "collection_info": null
    },
    {
        "uuid": "12f987ee1eb9a1e2af2a35d27855a205",
        "title": "清音亭憩暑",
        "author": "徐冲渊",
        "content": "水落石涧鸣，中含太古音。\n安得微妙人，写入朱弦琴。\n六月天不雨，赤日云无阴。\n道人憩其侧，脱巾卧青林。\n好风松上来，聊復披吾襟。\n朱炎拆厚地，晴岚冒高岑。\n愿分一勺泉，为民作甘霖。",
        "dynasty": "宋",
        "collection_info": null
    },
    {
        "uuid": "2d6ea36f296279158d573ebfe015267d",
        "title": "清隠斋饮酒",
        "author": "徐冲渊",
        "content": "暖风薄雨轻烟散，晴日游丝飞絮乱。\n竹窗午梦啼鸟惊，松轩晚饮幽人唤。\n一壶碧酒如春浓，万斛羁愁若冰泮。\n兴来索笔谩题诗，碧桃花下纶巾岸。",
        "dynasty": "宋",
        "collection_info": null
    },
    {
        "uuid": "f5ff5be2ec6bcf209ae1daf1c1f182fa",
        "title": "冰壶",
        "author": "徐冲渊",
        "content": "一泓虽浅清，长时自甘冷。\n可怜病渴人，临深垂短绠。",
        "dynasty": "宋",
        "collection_info": null
    },
    {
        "uuid": "8d7bdc1636fdeac7564d6f17316f3403",
        "title": "通明馆洒扫二首  其一",
        "author": "徐冲渊",
        "content": "圣恩宽大放还乡，便着草鞋挑钵囊。\n中路忽逢天柱诏，一行今侍玉皇香。\n浮舟载月苕溪上，倚杖瞻云魏阙旁。\n身到通明上头馆，好山惊见暮苍苍。",
        "dynasty": "宋",
        "collection_info": null
    },
    {
        "uuid": "85b715ae523b45eeb6d85d6116cad535",
        "title": "通明馆洒扫二首  其二",
        "author": "徐冲渊",
        "content": "逋客还山一笑咍，故人怜我不嫌猜。\n晓猿夜鹤总欢喜，蕙帐草堂相与开。\n可为雨芽烟蕨住，直缘流水古松来。\n枝巢若许鹪鹩借，投老此生真快哉。",
        "dynasty": "宋",
        "collection_info": null
    },
    {
        "uuid": "a7b17a1998f48cde8fa2064131918828",
        "title": "冲虚斋池荷",
        "author": "徐冲渊",
        "content": "道人埋瓮作新塘，胸次五湖波渺茫。\n太华移根聊戏剧，洄池分种不寻常。\n冰壶夜浸绿荷露，玉鉴晚吹红藕香。\n可待秋风莲子熟，会乘一叶泛沧浪。",
        "dynasty": "宋",
        "collection_info": null
    },
    {
        "uuid": "a6e81ca6c12dd91cd56c3d4e956d6d9e",
        "title": "句",
        "author": "徐冲渊",
        "content": "破衲卷云秋漠漠。",
        "dynasty": "宋",
        "collection_info": null
    }
]