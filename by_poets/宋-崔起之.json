[
    {
        "title": "题姚司户万翠亭",
        "author": "崔起之",
        "content": "名山绕旌川，未易千百计。\n栖真耸其西，二幕相扞蔽。\n柳山与龙山，连亘殆无际。\n大鳌从东出，石鼓凿奇瑞。\n华容接鸡形，蔓衍若难制。\n维南有梓山，盘屹万里势。\n有殿曰甘露，崒嵂插天地。\n玉壶枕其北，鳬山復相比。\n碜岭介凤凰，大洞阐天秘。\n无奈分布广，一蹴不可至。\n姚君天韵奇，气概高一世。\n胸中饱丘壑，作亭非壮丽。\n独能极遐观，领略万山翠。\n苍玉无遁形，秀色归一视。\n却笑昔人非，所见殊无异。\n东亭乱清晖，仅得翠微意。\n东山罗红裙，未免声色累。\n唯君别幽趣，徜徉乐清致。\n青山不改旧，领客时一醉。",
        "dynasty": "宋",
        "collection_info": null
    }
]