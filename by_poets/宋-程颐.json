[
    {
        "title": "闻侯舅应辟南征诗",
        "author": "程颐",
        "content": "辞华奔竞至道离，茫茫学者争驱驰。\n先生独奋孟轲舌，扶持圣教增光辉。\n志期周礼制区夏，人称孔阴生阙西。\n当途闻声交荐牍，苍生无福徒尔为。\n道大不为当世用，着书将期来者知。\n今朝有客关内至，闻从大幕征南垂。\n南垂凶冠陷州郡，久张螳臂抗天威。\n圣皇赫怒捷书缓，虎侯秉钺驱熊罢。\n宏才未得天下宰，良谋且作军中师。\n蕞尔小蛮何足殄，庶几聊吐胸中奇。",
        "dynasty": "宋",
        "collection_info": null
    },
    {
        "title": "游嵩山",
        "author": "程颐",
        "content": "鞭羸百里远来游，岩谷阴云暝不收。\n遮断好山教不见，如何天意异人谋。",
        "dynasty": "宋",
        "collection_info": null
    },
    {
        "title": "谢王佺期寄药",
        "author": "程颐",
        "content": "至诚通圣药通神，远寄衰翁济病身。\n我亦有丹君信否，用时还解寿斯民。",
        "dynasty": "宋",
        "collection_info": null
    },
    {
        "title": "秋日偶成",
        "author": "程颐",
        "content": "闲来无事不从容，睡觉东窗日已红。\n万物静观皆自得，四时佳兴舆人同。\n道通天地有形外，思入云烟变态中。\n富贵不淫贫贱乐，男儿到此是豪雄。",
        "dynasty": "宋",
        "collection_info": null
    },
    {
        "title": "睢阳五老图",
        "author": "程颐",
        "content": "天朝罢命锡归闲，富寿康宁老税冠。\n国史标名知骨鲠，邦人图像胜楹桓。\n龙飞天上时还暖，鱼跃波心气未寒。\n惟我潜心于易理，备知先哲应时看。",
        "dynasty": "宋",
        "collection_info": null
    },
    {
        "title": "陆浑乐游",
        "author": "程颐",
        "content": "东郊渐微绿，驱马欣独往。\n舟萦野渡时，水乐春山响。\n身闲爱物外，趣逸谐心赏。\n归路逐樵歌，落日寒山上。",
        "dynasty": "宋",
        "collection_info": null
    },
    {
        "title": "句",
        "author": "程颐",
        "content": "尧舜几千年，其心至今在。",
        "dynasty": "宋",
        "collection_info": null
    }
]