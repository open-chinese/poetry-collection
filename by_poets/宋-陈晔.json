[
    {
        "title": "南歌子 腰下重金贵",
        "author": "陈晔",
        "content": "腰下重金贵，眉间一点黄。\n定知从此庆非常。\n况有阴功宜寿、等天长。\n乞得仙家酒，来称诞日觞。\n乃翁阿母醉何妨。\n行见诸郎接武、上明光。",
        "dynasty": "宋",
        "collection_info": null
    },
    {
        "title": "满庭芳 翠竹阴团",
        "author": "陈晔",
        "content": "翠竹阴团，绿荷芗嫩，朝来和气盈盈。\n熏风楼阁，玉燕梦初成。\n便有功名壮志，持符节，麟虎频。\n更归来后，挂冠神武，四海□高名。\n今年，方八十，莱衣舞处，岨拜霞觥。\n想笙歌递奏，鼎沸欢声。\n何用渠渠颂祝，自应合、福禄安荣。\n丹台上，玉清山籍，金字注长生。",
        "dynasty": "宋",
        "collection_info": null
    },
    {
        "title": "醉蓬莱 算当年紫府",
        "author": "陈晔",
        "content": "算当年紫府，乘兴霓车，世间游戏。\n符节功名，谩略儿小试。\n自挂衣冠，旋栽松菊，占水云佳致。\n九人年高，重重恩渥，丝纶光贲。\n十里西湖，九霞仙酿，举劝吾翁，诞辰一醉。\n窦氏阴功，筹彭篯久视。\n啸傲壶中，燕超尘外，此乐谁能继。\n庭砌年年，斑斓□济，朱颜见喜。",
        "dynasty": "宋",
        "collection_info": null
    },
    {
        "title": "耍鼓令 化日长",
        "author": "陈晔",
        "content": "化日长。\n政莺语，啭新篁。\n到处园林垂绿幄，槐风细，梅雨凉。\n见庭户，瑞霭回翔。\n拥真仙，鸾驭临华堂。\n阗阗珠履争相庆，笙箫奏，绮筵张，捧玉觞。\n好深酌九霞浆，舞袖弓弯呈妙态，更……。",
        "dynasty": "宋",
        "collection_info": null
    },
    {
        "title": "汀州",
        "author": "陈晔",
        "content": "尝闻元丰间，元舆守兹土。\n别乘果为谁，青山郭功甫。\n二公德望尊，声名播今古。",
        "dynasty": "宋",
        "collection_info": null
    },
    {
        "title": "我爱淳安好  其一",
        "author": "陈晔",
        "content": "我爱淳安好，于民两尽诚。\n明伦喜知劝，有社敬皆生。\n开学群材进，翻经众说平。\n嗟予不如昔，徒尔景恢宏。",
        "dynasty": "宋",
        "collection_info": null
    },
    {
        "title": "我爱淳安好  其二",
        "author": "陈晔",
        "content": "我爱淳安好，群心息险姦。\n封郊广申画，车辙略周环。\n漏刻辰无爽，亭崇诏肃颁。\n恭思民易虐，退食敢言闲。",
        "dynasty": "宋",
        "collection_info": null
    },
    {
        "title": "我爱淳安好  其三",
        "author": "陈晔",
        "content": "我爱淳安好，溪山壮县居。\n锦文光璀璨，雉羽泄轻徐。\n比屋兴弦诵，多田力耨锄。\n廓然无一事，林下自诗书。",
        "dynasty": "宋",
        "collection_info": null
    },
    {
        "title": "我爱淳安好  其四",
        "author": "陈晔",
        "content": "我爱淳安好，精能乐众工。\n群羊亡饮豫，大武护功隆。\n推此心俱善，貤生石可砻。\n浮游博六子，裒手亦从风。",
        "dynasty": "宋",
        "collection_info": null
    },
    {
        "title": "我爱淳安好  其五",
        "author": "陈晔",
        "content": "我爱淳安好，忧民缺致盈。\n渠通庐避湿，滩凿浪难生。\n利涉津梁固，安行道路平。\n夙宵虽黾勉，终愧汉公卿。",
        "dynasty": "宋",
        "collection_info": null
    },
    {
        "title": "我爱淳安好  其六",
        "author": "陈晔",
        "content": "我爱淳安好，能知义命方。\n育遗存后裔，刳腹奉高堂。\n隠节推承诏，儒官教有庠。\n胡为得祠奉，退省更徊徨。",
        "dynasty": "宋",
        "collection_info": null
    },
    {
        "title": "我爱淳安好  其七",
        "author": "陈晔",
        "content": "我爱淳安好，先庚矢伏房。\n春秋武常阅，钟皷今惟详。\n在在空三穴，家家保万箱。\n欢呼徧田里，既醉乐时康。",
        "dynasty": "宋",
        "collection_info": null
    },
    {
        "title": "我爱淳安好  其八",
        "author": "陈晔",
        "content": "我爱淳安好，流芳踵昔人。\n兴贤多上第，安老切怜贫。\n更荷雨旸若，再还风俗淳。\n燕毛过百岁，锡类奉君亲。",
        "dynasty": "宋",
        "collection_info": null
    },
    {
        "title": "我爱淳安好  其九",
        "author": "陈晔",
        "content": "我爱淳安好，熏陶圣治馨。\n执呼民听命，期纵草生囹。\n栏栅虚长庑，桁杨卧一庭。\n国家仁泽厚，今日可无刑。",
        "dynasty": "宋",
        "collection_info": null
    },
    {
        "title": "我爱淳安好  其一○",
        "author": "陈晔",
        "content": "我爱淳安好，百方民力宽。\n役胥遵大义，讼牒上狂澜。\n公赋争先入，穷阎可奠安。\n从今滋向化，为政不因难。",
        "dynasty": "宋",
        "collection_info": null
    },
    {
        "title": "我爱淳安好  其一一",
        "author": "陈晔",
        "content": "我爱淳安好，都捐文墨拘。\n幽禽纵林薮，露匶掩荒芜。\n每积空餐媿，曾求实惠无。\n安车幸虞侍，南极近星弧。",
        "dynasty": "宋",
        "collection_info": null
    },
    {
        "title": "句  其一",
        "author": "陈晔",
        "content": "朝看碧溪初腾日，暮对青山淡抹云。",
        "dynasty": "宋",
        "collection_info": null
    },
    {
        "title": "句  其二",
        "author": "陈晔",
        "content": "古驿森慈竹，莲城挺义松。",
        "dynasty": "宋",
        "collection_info": null
    },
    {
        "title": "服椒法歌",
        "author": "陈晔",
        "content": "青城山老人，服椒得妙诀。\n年过九十余，貌不类期耋。\n再拜而请之，忻然为我说。\n蜀椒贰斤凈，解盐六两洁。\n糁盐慢火煮，煮透滚菊末。\n初服十五圆，早晚不可辍。\n每月渐渐增，累之至二百。\n盐酒或盐汤，任君意所歠。\n服及半年间，胸膈微觉塞。\n每日退十圆，还至十五粒。\n俟其无碍时，数復如前日。\n常令气熏蒸，否则前功失。\n饮食蔬果等，并无所忌节。\n一年效即见，容颜顿悦泽。\n目明而耳聪，鬚乌而髮黑。\n补肾轻腰身，固气益精血。\n椒温盐亦温，菊性去烦热。\n四旬方可服，服之幸毋忽。\n逮至数十年，功与造化埒。\n耐老更延年，不知几岁月。\n嗜慾若能忘，其效尤卓绝。\n我欲世人安，作歌故怛切。",
        "dynasty": "宋",
        "collection_info": null
    }
]