[
    {
        "uuid": "6c327753c4a0b09a9a5e7ecf341d8eff",
        "title": "回军跛者",
        "author": "赵征明",
        "content": "既老又不全，始得离边城。\n一枝假枯木，步步向南行。\n去时日一百，来时月一程。\n常恐道路旁，掩弃狐兔茔。\n所愿死乡里，到日不愿生。\n闻此哀怨词，念念不忍听。\n惜无异人术，倏忽具尔形。",
        "dynasty": "唐",
        "collection_info": null
    },
    {
        "uuid": "762294829fdb912bb6ab17d735bf68b6",
        "title": "挽歌词",
        "author": "赵征明",
        "content": "寒日蒿上明，凄凄郭东路。\n素车谁家子，丹旐引将去。\n原下荆棘丛，丛边有新墓。\n人间痛伤别，此是长别处。\n旷野多萧条，青松白杨树。",
        "dynasty": "唐",
        "collection_info": null
    },
    {
        "uuid": "d77cf1305945b73838b856ceb322f140",
        "title": "思归",
        "author": "赵征明",
        "content": "为别未几日，去日如三秋。\n犹疑望可见，日日上高楼。\n惟见分手处，白苹满芳洲。\n寸心宁死别，不忍生离忧。",
        "dynasty": "唐",
        "collection_info": null
    }
]