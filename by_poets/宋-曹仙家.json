[
    {
        "title": "题梅坛",
        "author": "曹仙家",
        "content": "汉代梅君此炼丹，古坛翠駮藓花斑。\n目穷鸟道青天远，榻转松阴白日闲。\n烟隔楼台分象外，风吹钟磬落人间。\n不知乘诏冲昇后，几度飞鸾到旧山。",
        "dynasty": "宋",
        "collection_info": null
    },
    {
        "title": "赠邹葆光道士",
        "author": "曹仙家",
        "content": "罗浮道士真仙子，跃出樊笼求不死。\n冰壶皎洁水鑑清，洞然表裏无尘滓。\n叱咤雷霆发指端，馘邪役鬼篆飞丹。\n朝吞露气松窗暖，夜礼星辰玉简寒。\n琴心和雅胎仙舞，屏绝淫哇追太古。\n幽韵萧深海岛风，余音缭绕江天雨。\n真居僻在海南边，溪上帘栊洞裏天。\n灵凤九苞飞槛外，珍禽五色舞花前。\n金丝岛露紫河车，青霓跨岭铁桥斜。\n罗浮自古神仙宅，万里来寻况是家。\n我昔闺中方幼穉，当年曾览罗浮记。\n形质虽拘一室间，精魂已出千山外。\n如今亲见罗浮人，疑是朱明降上真。\n剑气袖携三尺水，霞浆杖挂一壶春。\n松姿鹤步何萧散，风调飘飘惊俗眼。\n吾师出处任高情，止则止兮行则行。\n富有溪山宁愿利，贵怀道义不干名。\n我今寄迹都城裏，门外喧喧那入耳。\n上床布被日高眠，不为公来不能起。\n问公去速来何迟，得接高谈几许时。\n白云偶向帝乡过，去住无踪安可期。\n我亦韶华断羁绁，何异飘蓬与翻叶。\n相逢邂逅即开颜，礼乐何曾为吾设。\n志同笙磬合宫商，道乖肝胆成胡越。\n相近未必常往还，相遥未必长离别。\n翩然孤鹤又南征，寄语石楼好风月。",
        "dynasty": "宋",
        "collection_info": null
    }
]