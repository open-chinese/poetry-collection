[
    {
        "uuid": "dfa0c054e2662b6e4de3e825d6dc796e",
        "title": "潇湘感事",
        "author": "种放",
        "content": "离离江草与江花，往事洲边叹復嗟。\n汉傅有才终去国，楚臣无罪亦沈沙。\n凄凉野浦寒飞雁，牢落汀祠晚聚鸦。\n无限清忠沉浪底，滔滔千顷属渔家。",
        "dynasty": "宋",
        "collection_info": null
    },
    {
        "uuid": "2af9e6e543ed0d3aacdc497a417767d9",
        "title": "寄怀",
        "author": "种放",
        "content": "予生背时性孤僻，自信已道轻浮名。\n中途失计被簪绂，目睹荣辱心潜惊。\n虽从鹓鸾共班序，常恐青蝇微有声。\n清风满壑石田在，终谢吾君甘退耕。",
        "dynasty": "宋",
        "collection_info": null
    },
    {
        "uuid": "a92c7182e2cf35fc260bc93d9cad1dae",
        "title": "寄二华隠者",
        "author": "种放",
        "content": "我本厌虚名，致身天子庭。\n不终高尚事，有媿少微星。\n北阙空追悔，西山羡独醒。\n秋风旧期约，何日去冥冥。",
        "dynasty": "宋",
        "collection_info": null
    },
    {
        "uuid": "6881fbb69efb91b7092e385f02801022",
        "title": "无题",
        "author": "种放",
        "content": "楼台缥缈路岐傍，共说祈真白玉堂。\n株树风高低绛节，灵台香冷醮虚皇。\n名传六合何昭晰，事隔三清限渺茫。\n欲识当年汉家意，竹宫梧殿更凄凉。",
        "dynasty": "宋",
        "collection_info": null
    },
    {
        "uuid": "a17d8c76dbd81c7f69bc36e0a4a43805",
        "title": "夏日山居",
        "author": "种放",
        "content": "阴阴林木静，寂寂无人境。\n红绽紫葳香，岚沈玉膏冷。\n看云时独坐，慎事常中省。\n何客驭风来，新篁动疏影。",
        "dynasty": "宋",
        "collection_info": null
    },
    {
        "uuid": "7c09beb6b8cf8bd9b9266a20cd1e0bd4",
        "title": "谕蒙",
        "author": "种放",
        "content": "大盈卑百渎，自成浮天浔。\n崇丘下累块，竟为蔽日深。\n王者在谦小，夙惟尧禹心。\n拜言尊贤仁，慎德弃珠金。\n自满九族散，匪骄百善寻。\n炳兹夏商鉴，灭国因夸淫。",
        "dynasty": "宋",
        "collection_info": null
    },
    {
        "uuid": "5fa555e8626cff7b7c0cf41730b198cc",
        "title": "酬陈齐民见寄",
        "author": "种放",
        "content": "竹扉常昼掩，幽僻置身安。\n自委渔樵分，因思出处难。\n周庭方设燎，汉将尚封坛。\n莫问渔樵意，人寰事万端。",
        "dynasty": "宋",
        "collection_info": null
    },
    {
        "uuid": "e0511140796b39471289b2688d41f2d6",
        "title": "酴醿",
        "author": "种放",
        "content": "生成从火令，颜色占中央。\n绿叶排圜翠，青苞蓄异香。\n丛阴周曲干，纤刺比锋芒。",
        "dynasty": "宋",
        "collection_info": null
    },
    {
        "uuid": "1c38d883f5ff533db4e3967874b0a208",
        "title": "咏桃",
        "author": "种放",
        "content": "习习香熏薄薄烟，杏迟梅早不同妍。\n山斋尽日无鸾□，只与幽人伴醉眠。",
        "dynasty": "宋",
        "collection_info": null
    },
    {
        "uuid": "56a0e7a57b0330b371fa5c6a3193585a",
        "title": "句  其一",
        "author": "种放",
        "content": "绿萼红葩晚态新，风流如阵战愁人。",
        "dynasty": "宋",
        "collection_info": null
    },
    {
        "uuid": "6700119ac4261b8311ecd23cf748c34b",
        "title": "句  其二",
        "author": "种放",
        "content": "胡雏负恩信，圣主耻干戈。",
        "dynasty": "宋",
        "collection_info": null
    },
    {
        "uuid": "04f08ee68f8f250e0582882204d1a81b",
        "title": "句  其三",
        "author": "种放",
        "content": "虽有明时约。",
        "dynasty": "宋",
        "collection_info": null
    },
    {
        "uuid": "080d248f16ec313a8282a2ba073a32ff",
        "title": "句  其四",
        "author": "种放",
        "content": "东君若要分流品。",
        "dynasty": "宋",
        "collection_info": null
    }
]