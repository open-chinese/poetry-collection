[
    {
        "uuid": "23a4d50c04369464c2900b0a39747952",
        "title": "送退斋先生归武夷  其一",
        "author": "林若存",
        "content": "我未识退斋，虚生七十载。\n一旦过诸途，未语心先拜。\n堂堂眉睫间，礼乐见三代。\n正涂日以荒，良心日以坏。\n天不产斯人，吾道将畴頼。",
        "dynasty": "宋",
        "collection_info": null
    },
    {
        "uuid": "2d3ba0c46e2e3198e39e857f2a6d62fd",
        "title": "送退斋先生归武夷  其二",
        "author": "林若存",
        "content": "书院新鰲峰，五贤祠学宫。\n马邵独避席，将无道不同。\n专专论的派，此理谁当穷。\n独学无师友，前儒议温公。\n准绳规矩内，安得鞭霆风。",
        "dynasty": "宋",
        "collection_info": null
    },
    {
        "uuid": "52ad98022fe9dbad8044ccf1f0af25fb",
        "title": "送退斋先生归武夷  其三",
        "author": "林若存",
        "content": "我七君六旬，从会知无期。\n但贪言议合，不悞光景非。\n先生明当别，吾将俦决疑。\n欲言尚何限，记一十已遗。\n及其未溘先，幸无靳珍题。",
        "dynasty": "宋",
        "collection_info": null
    },
    {
        "uuid": "1be231bf3df06c1a91df79304d4a1c03",
        "title": "送退斋先生归武夷  其四",
        "author": "林若存",
        "content": "大运何茫茫，海桑逝不留。\n武夷有乔木，虬枝尚相樛。\n自昔擢巍科，为今阐大猷。\n万里惮北上，三年喜南游。\n长身古衣冠，庞眉瞭双眸。\n虽与今人居，不与今人俦。\n和风颜子春，泰山邹孟秋。\n一双忧世泪，溅入银河流。\n相期入圣域，舍子谁当优。\n奈何弃我去，荦确归途修。\n我欲断中流，去棹何悠悠。\n我欲息天风，别袂何飕飕。\n明晨君已远，晚岁吾何求。\n恐无后会期，笑作来生谋。",
        "dynasty": "宋",
        "collection_info": null
    }
]