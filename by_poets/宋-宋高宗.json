[
    {
        "uuid": "1ba20629716289a4335a1d62847e5932",
        "title": "中和堂",
        "author": "宋高宗",
        "content": "六龙转淮海，万骑临吴津。\n王者本无外，驾言苏远民。\n瞻彼草木秀，感此疮痍新。\n登堂望稽山，怀哉夏禹勤。\n神功既盛大，后世蒙其仁。\n愿同越句践，焦思先吾身。\n艰难务遵养，圣贤有屈伸。\n高风动君子，属意种蠡臣。",
        "dynasty": "宋",
        "collection_info": null
    },
    {
        "uuid": "19d056fd9a11d2ffa331870095a42a7d",
        "title": "梅岩",
        "author": "宋高宗",
        "content": "怪石苍岩影翠霞，梅梢疎瘦正横斜。\n得因祀事来寻胜，试探春风第一花。",
        "dynasty": "宋",
        "collection_info": null
    },
    {
        "uuid": "37546d04b865cbfa94b7f022826c76fa",
        "title": "渔父词  其一",
        "author": "宋高宗",
        "content": "一湖春水夜来生，几迭春山远更横。\n烟艇小，钓丝轻，赢得闲中万古名。",
        "dynasty": "宋",
        "collection_info": null
    },
    {
        "uuid": "b1b293ce916d0403760cde908547af69",
        "title": "渔父词  其二",
        "author": "宋高宗",
        "content": "薄晚烟林淡翠微，江边秋月已明晖。\n纵远抱，适天机，水底闲云片段飞。",
        "dynasty": "宋",
        "collection_info": null
    },
    {
        "uuid": "97008384df01ba4049fe6c9f7b8ea9f7",
        "title": "渔父词  其三",
        "author": "宋高宗",
        "content": "雪洒清江江上船，一钱何得买江天。\n催短棹，去长川，鱼蟹来倾酒舍烟。",
        "dynasty": "宋",
        "collection_info": null
    },
    {
        "uuid": "2f6b493103f582fbb92f8427e9ee91f2",
        "title": "渔父词  其四",
        "author": "宋高宗",
        "content": "青草开时已过船，锦鳞跃处浪痕圆。\n竹叶酒，柳花氊，有意沙鸥伴我眠。",
        "dynasty": "宋",
        "collection_info": null
    },
    {
        "uuid": "37e3fb0dee59a3550875482d701a0a18",
        "title": "渔父词  其五",
        "author": "宋高宗",
        "content": "扁舟小缆荻花风，四合青山暮霭中。\n明细火，倚孤松，但愿樽中酒不空。",
        "dynasty": "宋",
        "collection_info": null
    },
    {
        "uuid": "e19ce238c5a9da55eefc1392618d3284",
        "title": "渔父词  其六",
        "author": "宋高宗",
        "content": "侬家活计岂能名，万顷波心月影清。\n倾绿酒，糁藜羹，保任衣中一物灵。",
        "dynasty": "宋",
        "collection_info": null
    },
    {
        "uuid": "5dc3d88915cd0ac7ce276ed625bcfc60",
        "title": "渔父词  其七",
        "author": "宋高宗",
        "content": "骇浪吞舟脱巨鳞，结绳为网也难任。\n纶乍放，饵初沉，浅钓纤鳞味更深。",
        "dynasty": "宋",
        "collection_info": null
    },
    {
        "uuid": "700ee2d9c5557607c59c4874a42b60b9",
        "title": "渔父词  其八",
        "author": "宋高宗",
        "content": "鱼信还催花信开，花风得得为谁来。\n舒柳眼，落梅腮，浪暖桃花夜转雷。",
        "dynasty": "宋",
        "collection_info": null
    },
    {
        "uuid": "2499508946e3f81507a50c6140306d02",
        "title": "渔父词  其九",
        "author": "宋高宗",
        "content": "莫莫朝朝冬復春，高车驷马趁朝身。\n金拄屋，粟盈囷，那知江汉独醒人。",
        "dynasty": "宋",
        "collection_info": null
    },
    {
        "uuid": "5d2d6d8a6c9dbde09fc74d9251f33e02",
        "title": "渔父词  其一○",
        "author": "宋高宗",
        "content": "远水无涯山有邻，相看岁晚更情亲。\n笛裏月，酒中身，举头无我一般人。",
        "dynasty": "宋",
        "collection_info": null
    },
    {
        "uuid": "6cefc2fd6a4aa158074188d802181943",
        "title": "渔父词  其一一",
        "author": "宋高宗",
        "content": "谁云渔父是愚翁，一叶浮家万虑空。\n轻破浪，细迎风，睡起蓬窗日正中。",
        "dynasty": "宋",
        "collection_info": null
    },
    {
        "uuid": "5675f75505e6baefbaf029594484585b",
        "title": "渔父词  其一二",
        "author": "宋高宗",
        "content": "水涵微雨湛虚明，小笠轻簑未要晴。\n明鉴裏，縠纹生，白鹭飞来空外声。",
        "dynasty": "宋",
        "collection_info": null
    },
    {
        "uuid": "e950b3ac423ed13aae2dbbe147e90332",
        "title": "渔父词  其一三",
        "author": "宋高宗",
        "content": "无数菰蒲閒藕花，棹歌轻举酌流霞。\n随家好，转山斜，也有孤村三两家。",
        "dynasty": "宋",
        "collection_info": null
    },
    {
        "uuid": "2591de19be6ffd2e7e59e7b14929a02e",
        "title": "渔父词  其一四",
        "author": "宋高宗",
        "content": "春入渭阳花气多，春归时节自清和。\n衝晓雾，弄沧波，载与俱归又若何。",
        "dynasty": "宋",
        "collection_info": null
    },
    {
        "uuid": "b8f6ac018bf1ff36bde9a00a96ef1b21",
        "title": "渔父词  其一五",
        "author": "宋高宗",
        "content": "清湾幽岛任盘纡，一舸横斜得自如。\n唯有此，更无居，从教红袖泣前鱼。",
        "dynasty": "宋",
        "collection_info": null
    },
    {
        "uuid": "10e5c64fc518a20075589fc52b309d0a",
        "title": "题丹桂画扇赐从臣  其一",
        "author": "宋高宗",
        "content": "月宫移就日宫栽，引得轻红入面来。\n好向烟霄承雨露，丹心一一为君开。",
        "dynasty": "宋",
        "collection_info": null
    },
    {
        "uuid": "d9a5ff04a209f51f51a4ed244e0715ea",
        "title": "题丹桂画扇赐从臣  其二",
        "author": "宋高宗",
        "content": "秋入幽丛桂影团，香深粟粟照林丹。\n应随王母瑶池晓，染得朝霞下广寒。",
        "dynasty": "宋",
        "collection_info": null
    },
    {
        "uuid": "853f71d04e12d683b9789c6f2b2e4761",
        "title": "虚堂",
        "author": "宋高宗",
        "content": "虚堂燕坐悄无言，欲断残香冷自烟。\n秋色满山林桂静，一轮霜月泻寒泉。",
        "dynasty": "宋",
        "collection_info": null
    },
    {
        "uuid": "82fa998c80a84b5833883dbf356a0086",
        "title": "崇恩显义院五首  其一",
        "author": "宋高宗",
        "content": "春鶑叶底引圆吭，临罢黄庭日更长。\n满院柳花寒食后，旋钻新火爇炉香。",
        "dynasty": "宋",
        "collection_info": null
    },
    {
        "uuid": "41252cf3d17aa2ce801fe7fd66d3240a",
        "title": "崇恩显义院五首  其二",
        "author": "宋高宗",
        "content": "都城日落马萧萧，雨压春风暗柳条。\n天际归艎那可望，只将心寄海门潮。",
        "dynasty": "宋",
        "collection_info": null
    },
    {
        "uuid": "483da5cf4c8eeb2490721b8ef229cb92",
        "title": "崇恩显义院五首  其三",
        "author": "宋高宗",
        "content": "松竹幽禽尺素间，恍然真向雪中看。\n动摇已自清风足，何况丹青写岁寒。",
        "dynasty": "宋",
        "collection_info": null
    },
    {
        "uuid": "7d21c893a03b8730643cee0f69474d05",
        "title": "崇恩显义院五首  其四",
        "author": "宋高宗",
        "content": "管妙絃清韵入神，老人合眼醉醺醺。\n成知不及当来曲，犹觉闻时胜不闻。",
        "dynasty": "宋",
        "collection_info": null
    },
    {
        "uuid": "138ca9a407a9cba2e37bdf1c8b4c30ed",
        "title": "崇恩显义院五首  其五",
        "author": "宋高宗",
        "content": "海神来过隠风迴，浪打天门石壁开。\n浙江八月何如此，清似连山喷雪来。",
        "dynasty": "宋",
        "collection_info": null
    },
    {
        "uuid": "8237cb7d2a4dcdd4f37fd44c9b78ad0c",
        "title": "秋日",
        "author": "宋高宗",
        "content": "爽气澄兰沼，秋风动桂林。\n露凝千片玉，菊散一丛金。\n日岫高低影，云空点缀阴。\n蓬瀛不可望，泉石且娱心。",
        "dynasty": "宋",
        "collection_info": null
    },
    {
        "uuid": "405dd248ef166373cf5ecf0642d9004f",
        "title": "吴郡王冷泉图赞",
        "author": "宋高宗",
        "content": "富贵不骄，戚畹称贤。\n扫除膏粱，放旷林泉。\n沧浪濯足，风度萧然。\n国之元舅，人中神仙。",
        "dynasty": "宋",
        "collection_info": null
    },
    {
        "uuid": "47a2cb94e4770b1455b651871a2a76b2",
        "title": "绍兴己巳南郊礼成",
        "author": "宋高宗",
        "content": "清坛祗谒礼郊丘，辅相贤劳其款留。\n初讶密云低覆冒，遽看霁景上飞浮。\n气回俎豆羣工泰，喜入貔貅万马秋。\n赫赫天心允昭格，协谋同德頼嘉猷。",
        "dynasty": "宋",
        "collection_info": null
    },
    {
        "uuid": "748fd3a064bc5769a748835f3eacb2cd",
        "title": "皇甫真人像赞",
        "author": "宋高宗",
        "content": "皇甫高士，眉字列仙。\n以道兴世，孰计其年。\n闲云在空，孤鹤行天。\n掀髯一笑，同乎自然。",
        "dynasty": "宋",
        "collection_info": null
    },
    {
        "uuid": "07bdf3bd16c6666dcfa0a790be629a92",
        "title": "诗四首  其一",
        "author": "宋高宗",
        "content": "入门无平田，石路穿细岭。\n阴风生涧壑，古木翳浑井。\n湛卢谁復见，秋水光耿耿。\n铁花秀岩壁，杀气禁蛙黾。\n幽幽生公堂，左右立顽矿。\n当年或未信，异类服精猛。\n胡为百岁后，仙鬼互驰骋。\n窈然留清诗，读者为悲哽。\n东轩有佳致，云水丽千顷。\n熙熙览生物，春意颇凄冷。\n我来属无事，暖日相与永。\n喜鹊翻初旦，愁鸢蹲落景。\n坐见渔樵还，新月溪上影。\n悟彼良自咍，归田行可请。",
        "dynasty": "宋",
        "collection_info": null
    },
    {
        "uuid": "d75522f28e0b5bbeaba3f741df43c93d",
        "title": "诗四首  其二",
        "author": "宋高宗",
        "content": "高居大士是龙象，草堂大人非熊罴。\n不逢坏衲乞香饭，唯见白头垂钓丝。\n鸳鸯终日爱水镜，菡萏晚风凋舞衣。\n开径老禅来煮茗，还寻密竹径中归。",
        "dynasty": "宋",
        "collection_info": null
    },
    {
        "uuid": "4d8dd3f570ebd47afbe87584207f0d8c",
        "title": "诗四首  其三",
        "author": "宋高宗",
        "content": "陈留春色掩思诗，一日搜肠一百迴。\n燕子初归风不定，桃花欲动雨频来。\n人间多待须微禄，梦裏相逢记此杯。\n白竹扇前客醉舞，烟村渺渺欠高台。",
        "dynasty": "宋",
        "collection_info": null
    },
    {
        "uuid": "f46611971ddd3d2ddd3fd8508979605a",
        "title": "诗四首  其四",
        "author": "宋高宗",
        "content": "种竹不必高，摇绿当我楹。\n向来三家墅，无此笙箫声。\n皇天有老眼，为閟十月晴。\n护我萧萧碧，伟事邻翁惊。\n同林偶落此，相向意甚平。\n何须俟迷日，可笑世俗情。\n明年万夭矫，穿地听雷鸣。\n但恨种竹人，南山合归耕。\n他时梦中路，留眼记所更。\n苍云屯十里，不见陈留城。",
        "dynasty": "宋",
        "collection_info": null
    },
    {
        "uuid": "68160aa903f1ddf16d87f2cc7ad5c59c",
        "title": "题李唐画赐王都提举并赐长寿酒",
        "author": "宋高宗",
        "content": "恩霑长寿酒，归遗同心人。\n满酌共君醉，一杯千万春。",
        "dynasty": "宋",
        "collection_info": null
    },
    {
        "uuid": "6d025e637d7d60558f15ab1ab3622aca",
        "title": "题马麟亭台图卷",
        "author": "宋高宗",
        "content": "后院深沉景物幽，奇花名卉弄春柔。\n翠华经岁无游幸，多少亭台废不修。",
        "dynasty": "宋",
        "collection_info": null
    },
    {
        "uuid": "483934302cb3456a8410f8d57a8b8662",
        "title": "题马麟画",
        "author": "宋高宗",
        "content": "南望青山满禁闱，晓陪鸳鹭正差池。\n共爱朝来何处雪，蓬莱宫裏拂松枝。",
        "dynasty": "宋",
        "collection_info": null
    },
    {
        "uuid": "053f5a98d2c8139aa519b76e0eb5d58e",
        "title": "徐熙设色花鸟",
        "author": "宋高宗",
        "content": "人言道院属江西，古一真人卧水湄。\n可是瑞莲花叶大，载他书册泛涟漪。",
        "dynasty": "宋",
        "collection_info": null
    },
    {
        "uuid": "df23e1b66034b20e26333ad301b39ed8",
        "title": "题马远画册五首  其一",
        "author": "宋高宗",
        "content": "桃李无言春告归，落红如海乱鶑啼。\n西村渡口斜阳裏，渺渺烟波绿拍堤。",
        "dynasty": "宋",
        "collection_info": null
    },
    {
        "uuid": "b5b348e49c8d5660d4b69d76a703771c",
        "title": "题马远画册五首  其二",
        "author": "宋高宗",
        "content": "閒来洞口访刘君，缓步轻抬玉线裙。\n细白桃花掷流水，更无言语倚彤云。",
        "dynasty": "宋",
        "collection_info": null
    },
    {
        "uuid": "b4a0fdac15a022c1e0560576ce1f41bd",
        "title": "题马远画册五首  其三",
        "author": "宋高宗",
        "content": "高山流水意无穷，三尺云絃膝上桐。\n默默此时谁会得，坐凭江阁看飞鸿。",
        "dynasty": "宋",
        "collection_info": null
    },
    {
        "uuid": "59db506fb1baf35a2a5f5ec5fceaced3",
        "title": "题马远画册五首  其四",
        "author": "宋高宗",
        "content": "月午江空桂花落，华阳道士云衣薄。\n石坛香散步虚声，杉露清泠滴栖鹤。",
        "dynasty": "宋",
        "collection_info": null
    },
    {
        "uuid": "4d64083c49b6eb9f46753076c1211c0f",
        "title": "题马远画册五首  其五",
        "author": "宋高宗",
        "content": "不祷自安缘寿骨，人间难得是清名。\n浅斟仙酒红生颊，永保长生道自成。",
        "dynasty": "宋",
        "collection_info": null
    },
    {
        "uuid": "72eaa26f7049a380e02a569cee40ad76",
        "title": "题画册花草四首 蜡梅",
        "author": "宋高宗",
        "content": "香蜜裁葩分外工，疎枝几点缀雏蜂。\n娇黄染就宫粧样，香暖尤宜爱日烘。",
        "dynasty": "宋",
        "collection_info": null
    },
    {
        "uuid": "e591386d965d315c21cda9f82cc9e6d3",
        "title": "题画册花草四首 修竹芙蓉",
        "author": "宋高宗",
        "content": "寒花婀娜露凝香，风叶摇秋凤尾凉。\n梦入画堂银烛下，翠屏深处隠红粧。",
        "dynasty": "宋",
        "collection_info": null
    },
    {
        "uuid": "075e5dfc07f282ffb1c60d115379de95",
        "title": "题画册花草四首 墨竹",
        "author": "宋高宗",
        "content": "墨花垂兔颕，千古尚漓漓。\n翠羽风前叶，秋声雨一枝。\n诗题春粉节，䙀脱玉婴儿。\n湘浦人何在，空闻凤管吹。",
        "dynasty": "宋",
        "collection_info": null
    },
    {
        "uuid": "9fef82fc4144092a3d908b9645ab65a0",
        "title": "题画册花草四首 雪中山茶",
        "author": "宋高宗",
        "content": "名出本南山，来依琼苑间。\n陈主歌前树，杨妃醉后颜。\n为嫌脂太赤，故着粉微斑。\n共言攀折处，已获宝枝还。",
        "dynasty": "宋",
        "collection_info": null
    },
    {
        "uuid": "3d998c2fd5d6594d61f20a6f195cce83",
        "title": "题赵伯驹团扇月宫图册",
        "author": "宋高宗",
        "content": "清凉境界火云藏，但觉仙家日更长。\n千岁寿松谁宴坐，星君午夜吐光芒。",
        "dynasty": "宋",
        "collection_info": null
    },
    {
        "uuid": "24d6e84ce5f8e6c424a9776a28e1e3e9",
        "title": "题马麟画册",
        "author": "宋高宗",
        "content": "已过谷雨十六日，犹见牡丹开浅红。\n曾不争先及开早，能陪芍药倒熏风。",
        "dynasty": "宋",
        "collection_info": null
    },
    {
        "uuid": "dcd55edc97d37763f1d454fc7dd9fa50",
        "title": "题阎次平小景",
        "author": "宋高宗",
        "content": "西来白水满南池，走马池边日暮时。\n桥底荷花无限思，清香乞与路人知。",
        "dynasty": "宋",
        "collection_info": null
    },
    {
        "uuid": "61eb85efe6bd97c500df91b898eecd39",
        "title": "白葛蒲联句",
        "author": "宋高宗",
        "content": "惟不识泥土，堆根抱玉泉。\n虽离岩谷伴，也则翠千年。",
        "dynasty": "宋",
        "collection_info": null
    },
    {
        "uuid": "de91e8beaf03f93d8bf8623124e07767",
        "title": "幸天长赐僧广宝",
        "author": "宋高宗",
        "content": "大界宜春赏，禅门不掩关。\n宸游双阙外，僧引百花间。\n车马喧长路，烟云浄远山。\n观空復观俗，皇鑑此中閒。",
        "dynasty": "宋",
        "collection_info": null
    },
    {
        "uuid": "3264be53663b8f13f96765c06eda46bf",
        "title": "赐僧守璋二首  其一",
        "author": "宋高宗",
        "content": "古寺春山青更妍，长松修竹翠含烟。\n汲泉拟欲增茶兴，暂就僧房借榻眠。",
        "dynasty": "宋",
        "collection_info": null
    },
    {
        "uuid": "acf84031f28b4c77a38753379735aa0d",
        "title": "赐僧守璋二首  其二",
        "author": "宋高宗",
        "content": "久坐方知春昼长，静中心地自清凉。\n人言圆觉何曾觉，但见尘劳尽日忙。",
        "dynasty": "宋",
        "collection_info": null
    },
    {
        "uuid": "dff491c3c3ea6a81f36011cfcd16916f",
        "title": "诗二首  其一",
        "author": "宋高宗",
        "content": "随宜饮酒聊充腹，取次衣裘亦暖身。\n未必得年非瘦薄，无妨长福是单贫。\n老龟岂羡牺牲饱，蟠木宁争桃李春。\n随分自安心自断，是非何必问閒人。",
        "dynasty": "宋",
        "collection_info": null
    },
    {
        "uuid": "4e232ab449d0fa8302cbe047ec2f97a4",
        "title": "诗二首  其二",
        "author": "宋高宗",
        "content": "地黄饲老马，可使光鉴人。\n吾闻乐天语，喻马施之身。\n我衰正伏枥，垂耳气不振。\n移栽附沃壤，蕃茂争新春。\n沈水得穉根，重汤养陈薪。\n投以东阿清，和以北海醇。\n崖蜜助甘泠，山姜发芳辛。\n融为寒食饧，嚥作瑞露珍。\n丹田自宿火，渴肺还生津。\n愿饷内热子，一洗胸中尘。",
        "dynasty": "宋",
        "collection_info": null
    },
    {
        "uuid": "095f681bf8051b4626d766cd59403027",
        "title": "题唐郑虔山居说听图",
        "author": "宋高宗",
        "content": "言者不知知者默，此语吾闻于老君。\n若道老君是知者，缘何自着五千文。",
        "dynasty": "宋",
        "collection_info": null
    },
    {
        "uuid": "4e6f09c0981e81067d3670513e0ca1cc",
        "title": "题赵干北窗高卧图",
        "author": "宋高宗",
        "content": "林间无事可装怀，昼睡功劳酒一杯。\n残梦不能全省记，半随风雨过东街。",
        "dynasty": "宋",
        "collection_info": null
    },
    {
        "uuid": "7f44a9f5d422cb1f7d6f0955afb71629",
        "title": "题燕文贵柳庄观荷图",
        "author": "宋高宗",
        "content": "万片绿荷流水西，乱风飘雨湿人衣。\n前村竹树田家密，时见軥辀屋后飞。",
        "dynasty": "宋",
        "collection_info": null
    },
    {
        "uuid": "5a3762421a6affd2672d32a9d4401e6d",
        "title": "题刘松年竹楼说听图",
        "author": "宋高宗",
        "content": "小书楼下千竿竹，深火炉前一盏灯。\n此处与谁相伴宿，烧丹道士坐禅僧。",
        "dynasty": "宋",
        "collection_info": null
    },
    {
        "uuid": "2e23a134ff551dc44afb9e178b000933",
        "title": "题刘松年画团扇二首  其一",
        "author": "宋高宗",
        "content": "南山晴翠入波光，一派溪声绕路长。\n最爱早春沙岸暖，东风轻浪拍鸳鸯。",
        "dynasty": "宋",
        "collection_info": null
    },
    {
        "uuid": "38cc24d5710126cdfc3bdbb77ab6b79b",
        "title": "题刘松年画团扇二首  其二",
        "author": "宋高宗",
        "content": "荷叶如钱三月时，幅巾藜杖一追随。\n尔来胜事知多少，惟有风标公子知。",
        "dynasty": "宋",
        "collection_info": null
    },
    {
        "uuid": "5d3ce74d231bed0f7af7fe74ccbf874e",
        "title": "题黄筌芙蓉图",
        "author": "宋高宗",
        "content": "照水枝枝蜀锦囊，年年泽国为谁芳。\n朱颜自得西风意，不管千林一夜霜。",
        "dynasty": "宋",
        "collection_info": null
    },
    {
        "uuid": "75b8be01a1db82c9b37f09be0e77a29a",
        "title": "赐刘能真三首  其一",
        "author": "宋高宗",
        "content": "简易高人道，崇玄性自真。\n身常居太极，心已远凡尘。\n玉陛辞荣禄，瑶台役鬼神。\n辛勤三十载，羡尔道心淳。",
        "dynasty": "宋",
        "collection_info": null
    },
    {
        "uuid": "f2cd5663cc760a480d472ff803ce01b9",
        "title": "赐刘能真三首  其二",
        "author": "宋高宗",
        "content": "太白巃嵷东南驰，众岭环合青分披。\n烟云厚薄皆可爱，木石疎密自相宜。\n阳春已归鸟语乐，溪水不动鱼行迟。\n生民无不得处所，与兹鱼鸟皆熙熙。",
        "dynasty": "宋",
        "collection_info": null
    },
    {
        "uuid": "f052a942aad202b66f510b9dc1745518",
        "title": "赐刘能真三首  其三",
        "author": "宋高宗",
        "content": "忆昔辰江阻飓风，于今神马又成龙。\n炎兴指日中原復，剩是茅君翊翼功。",
        "dynasty": "宋",
        "collection_info": null
    },
    {
        "uuid": "7aa88a54aefeba8f8b5c9dc9c37cbd5a",
        "title": "文宣王及其弟子赞  其一",
        "author": "宋高宗",
        "content": "大哉圣宣，斯文在兹。\n帝王之式，古今之师。\n志则春秋，道由忠恕。\n贤于尧舜，日月其誉。\n维时载雍，戢此武功。\n肃昭盛仪，海㝢聿崇。",
        "dynasty": "宋",
        "collection_info": null
    },
    {
        "uuid": "68797ba8c21c11f6d4df66f6288bc29d",
        "title": "文宣王及其弟子赞  其二",
        "author": "宋高宗",
        "content": "德行首科，显冠学徒。\n不迁不贰，乐道以居。\n食埃甚忠，在陋自如。\n宜称贤哉，岂止不愚。",
        "dynasty": "宋",
        "collection_info": null
    },
    {
        "uuid": "a191fbcf870c98f11329acd940d94c36",
        "title": "文宣王及其弟子赞  其三",
        "author": "宋高宗",
        "content": "天经地义，孝哉闵骞。\n父母昆弟，莫间其言。\n污君不仕，志气轩轩。\n復我汶上，出处休焉。",
        "dynasty": "宋",
        "collection_info": null
    },
    {
        "uuid": "3e0397115c01a821aa158024a828cf85",
        "title": "文宣王及其弟子赞  其四",
        "author": "宋高宗",
        "content": "懿德贤行，有一则尊。\n子也履之，成性存存。\n骍角有用，犁牛莫论。\n刑政之言，惠施元元。",
        "dynasty": "宋",
        "collection_info": null
    },
    {
        "uuid": "dc00cb1bc975141174be3b9df0a8e551",
        "title": "文宣王及其弟子赞  其五",
        "author": "宋高宗",
        "content": "德以充性，行以澡身。\n二事在躬，日跻而新。\n并驱贤科，得颜与隣。\n不幸斯疾，命也莫伸。",
        "dynasty": "宋",
        "collection_info": null
    },
    {
        "uuid": "12502fddbdc58c5028593caad2e8ce49",
        "title": "文宣王及其弟子赞  其六",
        "author": "宋高宗",
        "content": "循良之要，在于有政。\n可使为宰，千室百乘。\n师门育材，治心扶性。\n退则进之，琢磨之柄。",
        "dynasty": "宋",
        "collection_info": null
    },
    {
        "uuid": "032522463ef91397ffd3231887a4b2bc",
        "title": "文宣王及其弟子赞  其七",
        "author": "宋高宗",
        "content": "道义正己，文学擅科。\n为宰武城，联以弦歌。\n割鸡之试，牛刀谓何。\n前言戏尔，博约则多。",
        "dynasty": "宋",
        "collection_info": null
    },
    {
        "uuid": "ef7f6509dd6ddf961d6b8c45000aafbc",
        "title": "文宣王及其弟子赞  其八",
        "author": "宋高宗",
        "content": "辩以饰诈，言以致文。\n苟弗执礼，宜奠释纷。\n朽木粪墙，置不足言。\n言语之科，粗然有闻。",
        "dynasty": "宋",
        "collection_info": null
    },
    {
        "uuid": "d9e6ea80247b9e5a7f37feeab70de7b2",
        "title": "文宣王及其弟子赞  其九",
        "author": "宋高宗",
        "content": "升堂惟光，千乘惟权。\n陵暴知非，委质可贤。\n折狱言简，结缨礼全。\n恶言不耳，仲尼頼焉。",
        "dynasty": "宋",
        "collection_info": null
    },
    {
        "uuid": "0c72c49f287ea285d3d94b9e5e002fc2",
        "title": "文宣王及其弟子赞  其一○",
        "author": "宋高宗",
        "content": "谦德知二，器实瑚琏。\n动必几先，孰并其辩。\n一使存鲁，五国有变。\n终相其主，誉处悠远。",
        "dynasty": "宋",
        "collection_info": null
    },
    {
        "uuid": "ec68cdbe2d89c18dbeae0e89bfedd04f",
        "title": "文宣王及其弟子赞  其一一",
        "author": "宋高宗",
        "content": "文学之目，名重一时。\n为君子儒，作魏侯师。\n不可后礼，始可言诗。\n假盖小嫌，圣亦不疵。",
        "dynasty": "宋",
        "collection_info": null
    },
    {
        "uuid": "82023c1a67bdbb745420d690fc30b39e",
        "title": "文宣王及其弟子赞  其一二",
        "author": "宋高宗",
        "content": "礼之有本，子能启问。\n大哉斯言，光昭明训。\n德辉泰山，诬祭莫奋。\n崇兹祀典，盍永令闻。",
        "dynasty": "宋",
        "collection_info": null
    },
    {
        "uuid": "59d702c3538484e6e8d60ec6ffab7e56",
        "title": "文宣王及其弟子赞  其一三",
        "author": "宋高宗",
        "content": "养才以道，圣人兼济。\n始谓不仁，问鲍良喜。\n寓志农圃，似睽仁义。\n学稼之辞，岂姑舍是。",
        "dynasty": "宋",
        "collection_info": null
    },
    {
        "uuid": "25b928f518e05f19167e707352968eb5",
        "title": "文宣王及其弟子赞  其一四",
        "author": "宋高宗",
        "content": "惟子有道，天与异容。\n状虽云恶，德则其丰。\n南止江沱，学者云从。\n取士自兹，貌或非公。",
        "dynasty": "宋",
        "collection_info": null
    },
    {
        "uuid": "04978b5f620bc015c3bb270bd54a9266",
        "title": "文宣王及其弟子赞  其一五",
        "author": "宋高宗",
        "content": "夫孝要道，周训群生。\n以纲百行，以通神明。\n因子侍师，答问成经。\n事亲之实，代为仪刑。",
        "dynasty": "宋",
        "collection_info": null
    },
    {
        "uuid": "f9c40df42e0e717e201e67d681333569",
        "title": "文宣王及其弟子赞  其一六",
        "author": "宋高宗",
        "content": "子长宏度，高出伦辈。\n虽在缧绁，知非其罪。\n纯德备行，夫子所采。\n以子妻之，尤知英概。",
        "dynasty": "宋",
        "collection_info": null
    },
    {
        "uuid": "a9654c68ace0092cd082a58c0fecd5aa",
        "title": "文宣王及其弟子赞  其一七",
        "author": "宋高宗",
        "content": "猗尔子上，鲁邦之望。\n以德则贵，惟道是唱。\n师聪师明，友直友谅。\n伯于祝阿，儒风斯畅。",
        "dynasty": "宋",
        "collection_info": null
    },
    {
        "uuid": "c9c574a6b326456a8672795e5054326a",
        "title": "文宣王及其弟子赞  其一八",
        "author": "宋高宗",
        "content": "轼彼穷阎，达士所宾。\n邦无道谷，进退孰伦。\n敝衣非病，无财乃贫。\n赐虽不怿，清节照人。",
        "dynasty": "宋",
        "collection_info": null
    },
    {
        "uuid": "25f7a7189850fdfadecc7cbb4f836281",
        "title": "文宣王及其弟子赞  其一九",
        "author": "宋高宗",
        "content": "人禀秀德，气貌或同。\n而子俨然，温温其容。\n两端发问，未答机锋。\n以礼节和，斯言可宗。",
        "dynasty": "宋",
        "collection_info": null
    },
    {
        "uuid": "4c7011940e9cc218723479edf400c457",
        "title": "文宣王及其弟子赞  其二○",
        "author": "宋高宗",
        "content": "伯夫荥阳，实惟令德。\n优入圣门，过不留迹。\n道以目传，妙则心识。\n倚欤伟欤，后代之则。",
        "dynasty": "宋",
        "collection_info": null
    },
    {
        "uuid": "505474da4eeb0feaeead99773134a543",
        "title": "文宣王及其弟子赞  其二一",
        "author": "宋高宗",
        "content": "邈矣子季，睢阳是伯。\n屏息受业，延教登席。\n未践四科，困涉六籍。\n祀典载之，好是正直。",
        "dynasty": "宋",
        "collection_info": null
    },
    {
        "uuid": "c47666604de370f39b148811b1c3f57a",
        "title": "文宣王及其弟子赞  其二二",
        "author": "宋高宗",
        "content": "乐善哲士，伯于汧阳。\n传道克正，垂名久臧。\n执德以洪，用心必刚。\n袤广业履，式赞素王。",
        "dynasty": "宋",
        "collection_info": null
    },
    {
        "uuid": "ec3a68f1861b0161499a6f56e534492a",
        "title": "文宣王及其弟子赞  其二三",
        "author": "宋高宗",
        "content": "惟时义方，有子诚孝。\n怡怡圣域，俱膺是道。\n暮春舞雩，咏歌至教。\n师故与之，和悦宜召。",
        "dynasty": "宋",
        "collection_info": null
    },
    {
        "uuid": "5251c59a505e3e3dc97c79c6df214987",
        "title": "文宣王及其弟子赞  其二四",
        "author": "宋高宗",
        "content": "天清日明，密雨曷有。\n师命持盖，子亦善扣。\n惟夫子博，三才允究。\n学者之乐，所得遂茂。",
        "dynasty": "宋",
        "collection_info": null
    },
    {
        "uuid": "e7b80ffb08c9f3c6b8fd5de9c09a1d6c",
        "title": "文宣王及其弟子赞  其二五",
        "author": "宋高宗",
        "content": "周衰僞隆，政在群公。\n廉耻道微，家臣聿崇。\n不为屈节，撝默自容。\n子于是时，凛然清风。",
        "dynasty": "宋",
        "collection_info": null
    },
    {
        "uuid": "9cc8d730cd960c35bc1f9d76ede0e1ce",
        "title": "文宣王及其弟子赞  其二六",
        "author": "宋高宗",
        "content": "遐想子期，挟策圣帷。\n涉道是嗜，惟士可縻。\n在德既贤，在名乃垂。\n洋洋之风，逮今四驰。",
        "dynasty": "宋",
        "collection_info": null
    },
    {
        "uuid": "ee949fcfb126918e6edb806040fdc9a4",
        "title": "文宣王及其弟子赞  其二七",
        "author": "宋高宗",
        "content": "念昔颛孙，商德与隣。\n学以干禄，问以书绅。\n参前倚衡，忠信是遵。\n色取行违，作戒后人。",
        "dynasty": "宋",
        "collection_info": null
    },
    {
        "uuid": "4db03ad8570d78c8253182231a709105",
        "title": "文宣王及其弟子赞  其二八",
        "author": "宋高宗",
        "content": "婉彼子羔，受业先圣。\n宗庙之问，一出乎正。\n克笃于孝，非愚乃令。\n师知其生，有辉贤行。",
        "dynasty": "宋",
        "collection_info": null
    },
    {
        "uuid": "8b5fe45a8668f8484a886950344f8468",
        "title": "文宣王及其弟子赞  其二九",
        "author": "宋高宗",
        "content": "伯兹雩娄，务学实着。\n三千之位，七十是预。\n匪善莫行，惟德乃据。\n纪干前书，式彰厥誉。",
        "dynasty": "宋",
        "collection_info": null
    },
    {
        "uuid": "7f458ac929ed6a23c3fe82a5e0f518bf",
        "title": "文宣王及其弟子赞  其三○",
        "author": "宋高宗",
        "content": "秦有子南，蜚声述作。\n守道之渊，成德之博。\n范若铸金，契犹发药。\n历世明祀，少梁宠爵。",
        "dynasty": "宋",
        "collection_info": null
    },
    {
        "uuid": "fcc6d17fb5858cdcba71fda879c975d5",
        "title": "文宣王及其弟子赞  其三一",
        "author": "宋高宗",
        "content": "惟禽之问，从容其鲤。\n求以异闻，诗礼云尔。\n请一得三，诚退而喜。\n且知将圣，不私其子。",
        "dynasty": "宋",
        "collection_info": null
    },
    {
        "uuid": "1409dcdde4367f122ab80b4bf8dd6af9",
        "title": "文宣王及其弟子赞  其三二",
        "author": "宋高宗",
        "content": "室家壮年，无子则逐。\n见于信史，全齐之俗。\n原本厥初，师言可復。\n以学则知，揆之宜笃。",
        "dynasty": "宋",
        "collection_info": null
    },
    {
        "uuid": "6331fef2c06b8dc3071a593b6d9be6ee",
        "title": "文宣王及其弟子赞  其三三",
        "author": "宋高宗",
        "content": "纪伯子鲁，圣学是务。\n厉己斯的，好问乃裕。\n周旋中规，容止可度。\n允矣昔贤，后世所慕。",
        "dynasty": "宋",
        "collection_info": null
    },
    {
        "uuid": "feaee9c6732c8bfa54d7689b895ef550",
        "title": "文宣王及其弟子赞  其三四",
        "author": "宋高宗",
        "content": "贤行颜叔，亲承尼父。\n志锐所期，道尊是辅。\n泥在钧陶，木就规矩。\n终縻好爵，扬名东武。",
        "dynasty": "宋",
        "collection_info": null
    },
    {
        "uuid": "80073f4743e817de3657d74036933d09",
        "title": "文宣王及其弟子赞  其三五",
        "author": "宋高宗",
        "content": "在昔石邑，能知所尊。\n懋依有德，克述无言。\n鼓箧槐市，扬名里门。\n此道久视，彼美长存。",
        "dynasty": "宋",
        "collection_info": null
    },
    {
        "uuid": "07c01fd6f64e5c63af46da05139a5d9a",
        "title": "文宣王及其弟子赞  其三六",
        "author": "宋高宗",
        "content": "琅邪之伯，其惟子骄。\n微言既彰，德音孔昭。\n已观雩舞，同听齐韶。\n历千百禩，跂想高标。",
        "dynasty": "宋",
        "collection_info": null
    },
    {
        "uuid": "a87e88ddd1b08e52eab30d59b31b06fd",
        "title": "文宣王及其弟子赞  其三七",
        "author": "宋高宗",
        "content": "彼美邽子，先圣是承。\n墙仞已及，堂陛将升。\n良玉斯琢，寒水必氷。\n锡壤平陆，茂实骞腾。",
        "dynasty": "宋",
        "collection_info": null
    },
    {
        "uuid": "3021ea8498803409e63f2cb22bce3d7c",
        "title": "文宣王及其弟子赞  其三八",
        "author": "宋高宗",
        "content": "任城建伯，其表曰选。\n淑问雅驰，才华清远。\n竞辰力行，爱日黾勉。\n孔教崇崇，令绪显显。",
        "dynasty": "宋",
        "collection_info": null
    },
    {
        "uuid": "7eda07a19e867c1b431b1b9bed90db81",
        "title": "文宣王及其弟子赞  其三九",
        "author": "宋高宗",
        "content": "人谁无子，尔嗣标奇。\n行为世范，学为人师。\n请车诚非，顾匪其私。\n千载之下，足以示慈。",
        "dynasty": "宋",
        "collection_info": null
    },
    {
        "uuid": "b991ab4c05e5d8a6183c21c003f8bcd8",
        "title": "文宣王及其弟子赞  其四○",
        "author": "宋高宗",
        "content": "肃肃曹伯，王室之裔。\n积习乐道，切瑳明义。\n惟善则主，尔德是类。\n史笔有焕，令名永纪。",
        "dynasty": "宋",
        "collection_info": null
    },
    {
        "uuid": "4a1ac8d7aeba82c31401fa8cbbad263f",
        "title": "文宣王及其弟子赞  其四一",
        "author": "宋高宗",
        "content": "至圣立教，子祺安雅。\n擅誉鲁邦，启祚鉅野。\n炜矣风猷，时哉用舍。\n出伦离类，后学是假。",
        "dynasty": "宋",
        "collection_info": null
    },
    {
        "uuid": "8df6c224e8c85ced378495885c474bb5",
        "title": "文宣王及其弟子赞  其四二",
        "author": "宋高宗",
        "content": "褒锡朱虚，在器轮舆。\n儒室振领，圣门曳裾。\n贤业得藴，美材以摅。\n百世不刊，载观成书。",
        "dynasty": "宋",
        "collection_info": null
    },
    {
        "uuid": "ec103c06aa5f0d9da4239872cef32d70",
        "title": "文宣王及其弟子赞  其四三",
        "author": "宋高宗",
        "content": "惟子挺生，道德之门。\n佩服至论，鲤则弟昆。\n三得三亡，所问殊温。\n君子归宓，义不掩恩。",
        "dynasty": "宋",
        "collection_info": null
    },
    {
        "uuid": "86db8fd6bdd492afa1036d98acad38c7",
        "title": "文宣王及其弟子赞  其四四",
        "author": "宋高宗",
        "content": "仰止狄皙，抱负渊通。\n游泳德化，扬厉素风。\n伟识既异，持教乃隆。\n厥志茂焉，毖祀无穷。",
        "dynasty": "宋",
        "collection_info": null
    },
    {
        "uuid": "e78004ff0b62c2becc267eb79788f8af",
        "title": "文宣王及其弟子赞  其四五",
        "author": "宋高宗",
        "content": "子敛受封，爰居武城。\n亹亹其闻，翩翩其英。\n抠衣时习，愿学日明。\n诞敷孔教，爵里疏荣。",
        "dynasty": "宋",
        "collection_info": null
    },
    {
        "uuid": "ea97d83440d86ca7f1e46fe9a882a30a",
        "title": "文宣王及其弟子赞  其四六",
        "author": "宋高宗",
        "content": "刚毅近仁，志操莫渝。\n性匪祝鮀，面岂子都。\n有一于此，刚名可图。\n云慾则柔，盖生之徒。",
        "dynasty": "宋",
        "collection_info": null
    },
    {
        "uuid": "1ab761bdf2cfb94445fcf4b0004ec989",
        "title": "文宣王及其弟子赞  其四七",
        "author": "宋高宗",
        "content": "式是壤伯，昭乎圣徒。\n执经请益，载道若无。\n诗书规矩，学问楷模。\n得时而驾，领袖诸儒。",
        "dynasty": "宋",
        "collection_info": null
    },
    {
        "uuid": "9a9735bc11272d2c63426d845414c7c9",
        "title": "文宣王及其弟子赞  其四八",
        "author": "宋高宗",
        "content": "开国乘氏，有德斯彰。\n叅稽百行，赞理三纲。\n自拔行閒，荣名甚光。\n在史蔼蔼，历久弥芳。",
        "dynasty": "宋",
        "collection_info": null
    },
    {
        "uuid": "af54b58681012a96985428cf426c7b46",
        "title": "文宣王及其弟子赞  其四九",
        "author": "宋高宗",
        "content": "惟彼子之，锡伯期思。\n与贤并进，得圣而师。\n彬彬雅道，翼翼令仪。\n上目至言，庙食不隳。",
        "dynasty": "宋",
        "collection_info": null
    },
    {
        "uuid": "571ded514ef6fb8e12b149ab04aad51c",
        "title": "文宣王及其弟子赞  其五○",
        "author": "宋高宗",
        "content": "有怀子折，全鲁之彦。\n儒行既名，聊伯乃建。\n兢兢受道，奕奕峩弁。\n懿选嘉访，世享馨荐。",
        "dynasty": "宋",
        "collection_info": null
    },
    {
        "uuid": "c27ebe773ac6209811ae165f51a87687",
        "title": "文宣王及其弟子赞  其五一",
        "author": "宋高宗",
        "content": "先觉既位，簪履并驰。\n尚德君子，尔乃兼之。\n羿奡可惭，禹稷可师。\n三復此道，载观白圭。",
        "dynasty": "宋",
        "collection_info": null
    },
    {
        "uuid": "77cd8d1a5b6aa9f49d364b78903f83e1",
        "title": "文宣王及其弟子赞  其五二",
        "author": "宋高宗",
        "content": "黄伯着祀，公孙是云。\n弥缝中道，协辅斯文。\n藏修方异，渐渍其勤。\n史词不忘，播为清芬。",
        "dynasty": "宋",
        "collection_info": null
    },
    {
        "uuid": "3dc57b7687e54f2a2581183b2377274d",
        "title": "文宣王及其弟子赞  其五三",
        "author": "宋高宗",
        "content": "兄弟之邦，士有廉庸。\n涵泳素教，表揭儒宗。\n杏坛探赜，洙泗从容。\n作兴一时，莒父其封。",
        "dynasty": "宋",
        "collection_info": null
    },
    {
        "uuid": "6401f6a565a4a44e4d8ca889f47e5b02",
        "title": "文宣王及其弟子赞  其五四",
        "author": "宋高宗",
        "content": "瑕丘祚邑，子期是为。\n亲训有日，广业于时。\n四教允隆，五常以持。\n比肩俊杰，闻望斯垂。",
        "dynasty": "宋",
        "collection_info": null
    },
    {
        "uuid": "5c4519a826a186104529a55688dd89b3",
        "title": "文宣王及其弟子赞  其五五",
        "author": "宋高宗",
        "content": "易之为书，弥合天地。\n五十乃学，师则有是。\n子能受授，洗心传世。\n知机其神，宜被厥祀。",
        "dynasty": "宋",
        "collection_info": null
    },
    {
        "uuid": "0e9f2c40781e059022256a3b7e582e6b",
        "title": "文宣王及其弟子赞  其五六",
        "author": "宋高宗",
        "content": "手足甚亲，志异出处。\n魋将为乱，子乃脱去。\n在污能絜，危而有虑。\n内省若斯，何忧何惧。",
        "dynasty": "宋",
        "collection_info": null
    },
    {
        "uuid": "838fdfa69e67ba4805738f2b60217b81",
        "title": "文宣王及其弟子赞  其五七",
        "author": "宋高宗",
        "content": "有卫伯玉，夫子与居。\n寡过未能，荐赞使乎。\n以尸谏君，友则史鱼。\n果得进贤，烂然简书。",
        "dynasty": "宋",
        "collection_info": null
    },
    {
        "uuid": "9e09ec1af34fb13c2666e844b95510a0",
        "title": "文宣王及其弟子赞  其五八",
        "author": "宋高宗",
        "content": "学者行道，敝缊亦称。\n使齐光华，偶为肥轻。\n周急之言，君子所令。\n答问允严，理皆先经。",
        "dynasty": "宋",
        "collection_info": null
    },
    {
        "uuid": "0601ea4ca784211a86eb5766d8fa5b75",
        "title": "文宣王及其弟子赞  其五九",
        "author": "宋高宗",
        "content": "人有贤否，道有废兴。\n子如命何，营营震惊。\n季孙虽惑，景伯莫平。\n师资一言，秩祀亦惩。",
        "dynasty": "宋",
        "collection_info": null
    },
    {
        "uuid": "dae7e78e321030e2552bb6ea48519ff1",
        "title": "文宣王及其弟子赞  其六○",
        "author": "宋高宗",
        "content": "仕进之道，要在究习。\n具臣而居，咎欲谁执。\n斯未能信，谦以有立。\n阙里说之，多士莫及。",
        "dynasty": "宋",
        "collection_info": null
    },
    {
        "uuid": "6851879cf0c73325640080cce1656d6e",
        "title": "文宣王及其弟子赞  其六一",
        "author": "宋高宗",
        "content": "君子若人，单父之政。\n引肘寤君，放鱼禀令。\n傅郭勿穫，遂能制命。\n百代理邑，用规观听。",
        "dynasty": "宋",
        "collection_info": null
    },
    {
        "uuid": "b7ed596ea424eb8360b2e57ea74c1c6b",
        "title": "文宣王及其弟子赞  其六二",
        "author": "宋高宗",
        "content": "师席高振，大成是集。\n至道克传，贤达斯执。\n善道云袤，儒风可立。\n渔阳之士，得跂而及。",
        "dynasty": "宋",
        "collection_info": null
    },
    {
        "uuid": "709c3a6fd22b64fca3955b17eae72e5e",
        "title": "文宣王及其弟子赞  其六三",
        "author": "宋高宗",
        "content": "侁侁申周，四科与俦。\n逸驾文圃，鼓枻儒流。\n冠佩既燕，言动允休。\n邵陵得封，可想清修。",
        "dynasty": "宋",
        "collection_info": null
    },
    {
        "uuid": "21e1078eda316760272fceacf534658a",
        "title": "文宣王及其弟子赞  其六四",
        "author": "宋高宗",
        "content": "多能鄙事，圣人曲意。\n惟其知之，是以不试。\n宗鲁虽友，弔必以义。\n尚师嘉言，祀亦罔替。",
        "dynasty": "宋",
        "collection_info": null
    },
    {
        "uuid": "c8ae87b6ffb5c6c3483a43669d7f4ec8",
        "title": "文宣王及其弟子赞  其六五",
        "author": "宋高宗",
        "content": "孔父秦父，相尚以力。\n俱生贤嗣，相与以德。\n是父是子，致诘畴克。\n会弁儒林，令名无极。",
        "dynasty": "宋",
        "collection_info": null
    },
    {
        "uuid": "e24bcb4f26f5433ebf25ed51998b8497",
        "title": "文宣王及其弟子赞  其六六",
        "author": "宋高宗",
        "content": "勉勉子车，封邑淳于。\n亲炙避席，唯诺趋隅。\n发微既博，雅道是扶。\n抑可尚也，不亦美乎。",
        "dynasty": "宋",
        "collection_info": null
    },
    {
        "uuid": "9a332c3ee2df34f09197d8d584fa3e28",
        "title": "文宣王及其弟子赞  其六七",
        "author": "宋高宗",
        "content": "孰封于萧，实惟子柳。\n夙饫格言，克遵善诱。\n明德斯馨，贤业所就。\n以侑于儒，传芳逾茂。",
        "dynasty": "宋",
        "collection_info": null
    },
    {
        "uuid": "fa007a7eb61ff0155644ca7b587a3a93",
        "title": "文宣王及其弟子赞  其六八",
        "author": "宋高宗",
        "content": "雍容子皙，已望堂室。\n幼则有造，成则祖述。\n文采日化，儒效力弼。\n永观厥成，德音秩秩。",
        "dynasty": "宋",
        "collection_info": null
    },
    {
        "uuid": "f93c082128a519713b3a3f62a1b06886",
        "title": "文宣王及其弟子赞  其六九",
        "author": "宋高宗",
        "content": "东平子产，性着盛时。\n奉师于塾，讲道之微。\n答问其敏，婉妙以思。\n升降陛廉，尚想英姿。",
        "dynasty": "宋",
        "collection_info": null
    },
    {
        "uuid": "38b0f95ea4615f92f7e2eaf7728dd296",
        "title": "文宣王及其弟子赞  其七○",
        "author": "宋高宗",
        "content": "温温子里，入闻至圣。\n揽道之华，秉德之柄。\n深造阃域，不乖言行。\n全齐之封，竹素为盛。",
        "dynasty": "宋",
        "collection_info": null
    },
    {
        "uuid": "67a89cc0040a3b504123bd82cb34ecf1",
        "title": "文宣王及其弟子赞  其七一",
        "author": "宋高宗",
        "content": "伯彼临淄，左行称贤。\n睎踪十哲，秀颖三千。\n心悦诚服，家至户传。\n乐只君子，文声益宣。",
        "dynasty": "宋",
        "collection_info": null
    },
    {
        "uuid": "c08289614ae5565dec4dce041335557d",
        "title": "文宣王及其弟子赞  其七二",
        "author": "宋高宗",
        "content": "彭衙高士，经籍是亲。\n赞成德艺，协于彜伦。\n厎绩圣道，斯肖素臣。\n优哉游哉，学以致身。",
        "dynasty": "宋",
        "collection_info": null
    },
    {
        "uuid": "27937a055c2c0e869d3bb01fc135bdff",
        "title": "文宣王及其弟子赞  其七三",
        "author": "宋高宗",
        "content": "乐氏子声，锡爵昌平。\n信道之万，见善乃明。\n引领高节，载惟思诚。\n先贤聿集，出为时英。",
        "dynasty": "宋",
        "collection_info": null
    },
    {
        "uuid": "9706549f276050772119ecbc63e6de2f",
        "title": "赐枢密院楼照",
        "author": "宋高宗",
        "content": "朕念邦家历万几，幸卿相与久维持。\n孜孜广道诹询处，蹇蹇封章纳诲时。\n半世奇勋惟我重，一生忠节自天知。\n南归奚事将为赠，金石诗篇壮羽仪。",
        "dynasty": "宋",
        "collection_info": null
    },
    {
        "uuid": "42373b0c78c0c79f2d1500389194ed95",
        "title": "句  其一",
        "author": "宋高宗",
        "content": "天末归帆何处宿，钓船独在蓼花傍。",
        "dynasty": "宋",
        "collection_info": null
    },
    {
        "uuid": "0ea5af94763071508e735c0f74f8acaa",
        "title": "句  其二",
        "author": "宋高宗",
        "content": "秋江烟暝泊孤舟。",
        "dynasty": "宋",
        "collection_info": null
    },
    {
        "uuid": "82fd27ce8c83fb5e157b6ae760f1407b",
        "title": "句  其三",
        "author": "宋高宗",
        "content": "有美三宫德，无嫌并后心。",
        "dynasty": "宋",
        "collection_info": null
    },
    {
        "uuid": "c251a0a0914bdb73003566f56e0ffe1d",
        "title": "句  其四",
        "author": "宋高宗",
        "content": "趁此一轩风月好，橘香酒熟待君来。",
        "dynasty": "宋",
        "collection_info": null
    },
    {
        "uuid": "6ff6d808f83ba31e2215042f0bbea780",
        "title": "句  其五",
        "author": "宋高宗",
        "content": "气迴俎豆群工泰，喜入貔貅万马秋。",
        "dynasty": "宋",
        "collection_info": null
    },
    {
        "uuid": "da08838c2aeae125552b1759a2aa65bc",
        "title": "句  其六",
        "author": "宋高宗",
        "content": "白云断处斜阳转，几曲青山献画屏。",
        "dynasty": "宋",
        "collection_info": null
    },
    {
        "uuid": "bc0799f0a39e7c915dbf0a73b034e3aa",
        "title": "句  其七",
        "author": "宋高宗",
        "content": "池上疎烟笼翡翠，水边迟日戏蜻蜓。",
        "dynasty": "宋",
        "collection_info": null
    },
    {
        "uuid": "e3f3f7d8f0c6fb3b68bd4bcca4080c20",
        "title": "句  其八",
        "author": "宋高宗",
        "content": "绕池曳杖携双鹤，架水浇花课小奴。",
        "dynasty": "宋",
        "collection_info": null
    }
]