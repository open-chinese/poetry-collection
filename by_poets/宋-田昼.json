[
    {
        "uuid": "0f8ea7a51e49175733ab64d221b30c4e",
        "title": "筑长堤",
        "author": "田昼",
        "content": "筑长堤，白头荷杵随者妻。\n背胁伛偻筋力微，以手置胸路旁啼。\n老夫七十妪与齐，五尺应门生两儿。\n夜来春雨深一犁，破晓径去耕南陂。\n南邻里正豪且强，白纸大字来呼追。\n科头跣足不得稽，要与官长修长堤。\n官长亦大贤，能得使者意。\n正堤驾轺轩，不復问余事。\n终当升诸朝，自足富妻子。\n何惜桑榆年，一为官长死。",
        "dynasty": "宋",
        "collection_info": null
    },
    {
        "uuid": "adf023c0323ca3217e839387ba63a4e6",
        "title": "杜牧",
        "author": "田昼",
        "content": "弟病兄孤失所依，当时书语最堪悲。\n岂图乞得南州后，却恨寻芳去较迟。",
        "dynasty": "宋",
        "collection_info": null
    },
    {
        "uuid": "9fadd006778ea2d711bab94c7ffbd7f5",
        "title": "墨子",
        "author": "田昼",
        "content": "末学纷纷自有师，能言兼爱我独疑。\n定知已驾云梯后，却悔初心泣染丝。",
        "dynasty": "宋",
        "collection_info": null
    },
    {
        "uuid": "735ccc25090b4fdec6a6c92e9130955f",
        "title": "玉盘",
        "author": "田昼",
        "content": "少皡磨成白玉盘，六丁擎出太虚宽。\n青光千古称万古，留向人间此夜看。",
        "dynasty": "宋",
        "collection_info": null
    }
]