[
    {
        "uuid": "24304aac45540e881db9ec164a4d19d4",
        "title": "琐窗寒 云浦苍寒",
        "author": "苏茂一",
        "content": "云浦苍寒，烟堤幕翠，旧痕新涨。\n春愁十里，冉冉碧丝摇荡。\n记登临、少年思豪，唾壶击玉歌清壮。\n到如今梦里，秋风鸿阵，晚波渔唱。\n惆怅。\n重来处，望画舫天边，辔丝原上。\n山阴秀句，付与一声云响。\n正东湖、谁家柳下，午阴漠漠人荡桨。\n最堪怜、白发周郎，为江山自赏。",
        "dynasty": "宋",
        "collection_info": null
    },
    {
        "uuid": "d15587e058056b504b0d41ab266dc8f6",
        "title": "点绛唇 竹翠藏烟",
        "author": "苏茂一",
        "content": "竹翠藏烟，杏红流水归何处。\n透帘穿户。\n更洒黄昏雨。\n织锦题书，谁寄愁情去。\n浑无绪。\n绿杨千缕。\n不似真眉妩。",
        "dynasty": "宋",
        "collection_info": null
    },
    {
        "uuid": "1143e4db4d0edf4dfef85f9ec18afb88",
        "title": "祝英台近 结垂杨",
        "author": "苏茂一",
        "content": "结垂杨，临广陌，分袂唱阳关。\n稳上征鞍。\n目极万重山。\n归鸿欲到伊行，丁宁须记，写一封、书报平安。\n渐春残。\n是他红褪香收，绡泪点斑斑。\n枕上盟言。\n都做梦中看。\n销魂啼鴂声中，杨花飞处，斜阳下、愁倚阑干。",
        "dynasty": "宋",
        "collection_info": null
    }
]