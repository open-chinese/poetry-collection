[
    {
        "uuid": "c11f5517f34c7c84a17815ebd7762801",
        "title": "偈颂七十一首  其一",
        "author": "释了惠",
        "content": "投胎不着，一错百错。\n周行七步惹尘埃，直至如今抖不落。\n抖不落，定慧只得将错就错。",
        "dynasty": "宋",
        "collection_info": null
    },
    {
        "uuid": "2805d405c4b29ef890a19744b5affb06",
        "title": "偈颂七十一首  其二",
        "author": "释了惠",
        "content": "物见主，眼卓竖。\n此是吾家修月斧，须凭众力共提持，无圆缺处重修补。",
        "dynasty": "宋",
        "collection_info": null
    },
    {
        "uuid": "3832ed9e0a91b3b50503de9d09544b09",
        "title": "偈颂七十一首  其三",
        "author": "释了惠",
        "content": "举步生荆棘，翻身堕崄崖。\n一毫不动着，当处自沉埋。",
        "dynasty": "宋",
        "collection_info": null
    },
    {
        "uuid": "6a94a1102d1dbf2c67257bbc156e0ab0",
        "title": "偈颂七十一首  其四",
        "author": "释了惠",
        "content": "李下不整冠，瓜田不纳履。\n尀耐老臊胡，西来十万里。\n疑杀东震旦人，将谓单传直指。",
        "dynasty": "宋",
        "collection_info": null
    },
    {
        "uuid": "0bf2cfd325de534d4f141e16a944303b",
        "title": "偈颂七十一首  其五",
        "author": "释了惠",
        "content": "大地为囹圄，鞫勘佛与祖。\n款案犹未圆，棒喝如雷雨。\n平白累山僧，有屈无雪处。\n有雪处，楖𣗖横担不顾人，直入千峰万峰去。",
        "dynasty": "宋",
        "collection_info": null
    },
    {
        "uuid": "ff485d7b3ec847734a1d861ba208302e",
        "title": "偈颂七十一首  其六",
        "author": "释了惠",
        "content": "玄中之玄，妙中之妙。\n识其渊源，得其枢要。\n普化踢倒饭床，水潦呵呵大笑。",
        "dynasty": "宋",
        "collection_info": null
    },
    {
        "uuid": "994478d8c73ceddeb037755f011a52b5",
        "title": "偈颂七十一首  其七",
        "author": "释了惠",
        "content": "山空木落，秋清露寒。\n释迦卤莽，达磨颟顸。\n唯有陶靖节，东篱采黄菊，烂醉夕阳残。",
        "dynasty": "宋",
        "collection_info": null
    },
    {
        "uuid": "d580c9cf763f480fda3a5a2cc794092e",
        "title": "偈颂七十一首  其八",
        "author": "释了惠",
        "content": "两手指天地，周行步更多。\n可怜黄面老，螃蟹落汤锅。",
        "dynasty": "宋",
        "collection_info": null
    },
    {
        "uuid": "56fabde3d17b5677861ea8f5679294f4",
        "title": "偈颂七十一首  其九",
        "author": "释了惠",
        "content": "拨乱干坤老贼精，天教化火自焚身。\n贼心贼行难磨灭，二月依前是仲春。",
        "dynasty": "宋",
        "collection_info": null
    },
    {
        "uuid": "e84df63f8eaafe4291e1e7dd1bc67d8c",
        "title": "偈颂七十一首  其一○",
        "author": "释了惠",
        "content": "一二三四五，不落宫商角征羽。\n混然格调超千古，白雪阳春安足数。\n此曲而今谁乐闻，夜来月在长松树。",
        "dynasty": "宋",
        "collection_info": null
    },
    {
        "uuid": "d862457a83267b180e17184536625ec2",
        "title": "偈颂七十一首  其一一",
        "author": "释了惠",
        "content": "天兮高，地兮厚。\n月为夜，日为昼。\n重阳定是九月九。\n渊明采菊向东篱，山僧面南看北斗。",
        "dynasty": "宋",
        "collection_info": null
    },
    {
        "uuid": "4635ea6a57793b89edb904692f0d04e2",
        "title": "偈颂七十一首  其一二",
        "author": "释了惠",
        "content": "七手八脚，三头两面。\n欢喜冤家，头头撞见。\n山僧建立宗旨，直须为我成褫。\n学人未达其源，也要请师方便。\n有方便，没方便。\n石巩张弓，三平中箭。",
        "dynasty": "宋",
        "collection_info": null
    },
    {
        "uuid": "a3eb4b6eae6cbd41cc0dd3850127c31c",
        "title": "偈颂七十一首  其一三",
        "author": "释了惠",
        "content": "鹰窠裏懵鸱，鸠巢中俊鹞。\n称尊未必尊，做小未必小。\n只么泥裏洗泥，到了全没分晓。\n有分晓，海水不禁杓子舀。",
        "dynasty": "宋",
        "collection_info": null
    },
    {
        "uuid": "744762626d95412f2bab1c0c8c260b69",
        "title": "偈颂七十一首  其一四",
        "author": "释了惠",
        "content": "五月端午令节，艾人苦痛不彻。\n可怜病在膏肓，又被邪神所惑。\n撞着太上老君，也是赤口白舌。\n山僧反覆思量，别无仙方秘诀。\n如今抑不得已，只得就渠身上打劫。",
        "dynasty": "宋",
        "collection_info": null
    },
    {
        "uuid": "c15aef2591c2ac9ad6601a322184b7dc",
        "title": "偈颂七十一首  其一五",
        "author": "释了惠",
        "content": "白云深处憨眠好，野菜添油滋味长。\n千古康庐话头活，山僧笑擘紫泥香。",
        "dynasty": "宋",
        "collection_info": null
    },
    {
        "uuid": "b41591ac4c9b2032e438e245d6c293d5",
        "title": "偈颂七十一首  其一六",
        "author": "释了惠",
        "content": "的的此事，真不可说。\n不可说中真可说，真可说，无可说。\n齿临部临，急急敕摄。",
        "dynasty": "宋",
        "collection_info": null
    },
    {
        "uuid": "66162d419ac00769b27b2fbb5bcb4229",
        "title": "偈颂七十一首  其一七",
        "author": "释了惠",
        "content": "向上关，脚下路。\n才拟问如何，邯郸学唐步。",
        "dynasty": "宋",
        "collection_info": null
    },
    {
        "uuid": "33095e76e6f7f7e0666e7057340c546d",
        "title": "偈颂七十一首  其一八",
        "author": "释了惠",
        "content": "楚江南畔，甬水东边。\n有一句子，不方不圆。\n四七二三，望风结舌。\n德山临济，退后垂涎。",
        "dynasty": "宋",
        "collection_info": null
    },
    {
        "uuid": "4a0d25ae638a86a2420cd19ec5241ca6",
        "title": "偈颂七十一首  其一九",
        "author": "释了惠",
        "content": "隔江回首，已涉波澜。\n官路交肩，犹添荆棘。",
        "dynasty": "宋",
        "collection_info": null
    },
    {
        "uuid": "6c3055e38b30feb92c51594b25b4e730",
        "title": "偈颂七十一首  其二○",
        "author": "释了惠",
        "content": "秉太阿剑，立太平基。\n卷旗青海尾，奏凯乱峰西。\n弟应兄呼成活业，汝携鉏去我扶犁。",
        "dynasty": "宋",
        "collection_info": null
    },
    {
        "uuid": "dfc206c8372bc594d4c53268aa7c8939",
        "title": "偈颂七十一首  其二一",
        "author": "释了惠",
        "content": "年去年来，年来年去。\n虽有去来年，且无来去路。\n既无来去路，实无有去来。",
        "dynasty": "宋",
        "collection_info": null
    },
    {
        "uuid": "335f2a4074ed8d9f15dc133bec1263af",
        "title": "偈颂七十一首  其二二",
        "author": "释了惠",
        "content": "起寨重招五百兵，等闲恢復百余城。\n凌烟阁上清风起，留得将军万世名。",
        "dynasty": "宋",
        "collection_info": null
    },
    {
        "uuid": "180fb5815d83fa25ea5d1c4eefea676f",
        "title": "偈颂七十一首  其二三",
        "author": "释了惠",
        "content": "护生须是杀，杀尽始安居。\n会得箇中意，唵悉唎苏嚧。",
        "dynasty": "宋",
        "collection_info": null
    },
    {
        "uuid": "7783a4b11489bbb338b4af205577be9a",
        "title": "偈颂七十一首  其二四",
        "author": "释了惠",
        "content": "诸佛诸祖，邪入肺腑。\n无药可医，无术可取。",
        "dynasty": "宋",
        "collection_info": null
    },
    {
        "uuid": "cfc3c1eecbe29a1beb707707d28b91d0",
        "title": "偈颂七十一首  其二五",
        "author": "释了惠",
        "content": "面壁堆危引客过，问谁那更问如何。\n道寻常已成多事，检点侬家事更多。",
        "dynasty": "宋",
        "collection_info": null
    },
    {
        "uuid": "fbb0dd60c62a602b4bb06818e44d13aa",
        "title": "偈颂七十一首  其二六",
        "author": "释了惠",
        "content": "洞山有物黑似漆，老倒玉泉裩赫赤。\n赤者吉中有凶，黑者凶中有吉，明眼衲僧难辨的。\n即今吉凶悔吝拈向一边，玉泉洞山且靠一壁，却听拄杖子出来露箇消息。",
        "dynasty": "宋",
        "collection_info": null
    },
    {
        "uuid": "e5a7af7a710e9289ca9a49a999f9ca25",
        "title": "偈颂七十一首  其二七",
        "author": "释了惠",
        "content": "迦叶擎拳，阿难合掌。\n临济入门喝，德山入门棒。\n小人道消，君子道长。\n晓来策杖过溪西，十分春在梅梢上。",
        "dynasty": "宋",
        "collection_info": null
    },
    {
        "uuid": "b31e6f568439114bd8f0f6e98736ef4c",
        "title": "偈颂七十一首  其二八",
        "author": "释了惠",
        "content": "洪机莫测，至德难量。\n万民几鸥鹭，四海一池塘。\n日日春风相鼓舞，不知时世是羲皇。",
        "dynasty": "宋",
        "collection_info": null
    },
    {
        "uuid": "a6a408ef0300c430d7f88ed6d5571b07",
        "title": "偈颂七十一首  其二九",
        "author": "释了惠",
        "content": "冰雪冻皮肤，麻麦饿肠肚。\n见日未尝迷，见星安有悟。\n黄面老瞿昙，甜瓜成苦瓠。\n那更错行山下路，一步两步三四步。",
        "dynasty": "宋",
        "collection_info": null
    },
    {
        "uuid": "7f17239d1710f6578f0e604d1886ffa6",
        "title": "偈颂七十一首  其三○",
        "author": "释了惠",
        "content": "旧岁已去，去不可追。\n新岁当来，来不可拒。",
        "dynasty": "宋",
        "collection_info": null
    },
    {
        "uuid": "8341f61ba427bd4cea573ea34cf37ca3",
        "title": "偈颂七十一首  其三一",
        "author": "释了惠",
        "content": "诸佛日日降生，圣人时时出现。\n与大地群生，同一耳闻，同一眼见，同此一心，同此一念。\n共乐太平时，大家呈笑面。\n有谁更问，日与长老，孰近孰远，大千沙界含元殿。",
        "dynasty": "宋",
        "collection_info": null
    },
    {
        "uuid": "105ba1d38fd816b618251c0bf71735c5",
        "title": "偈颂七十一首  其三二",
        "author": "释了惠",
        "content": "霜蹄一跃趁春风，看尽深红及浅红。\n鞭影未摇归路活，杜鹃声在夕阳中。",
        "dynasty": "宋",
        "collection_info": null
    },
    {
        "uuid": "392071ffe56fac91085bf49a5c32438b",
        "title": "偈颂七十一首  其三三",
        "author": "释了惠",
        "content": "大千总是神仙药，此药无多灵验多。\n七佛之师虽解用，难医无病老维摩。",
        "dynasty": "宋",
        "collection_info": null
    },
    {
        "uuid": "4f9284094bb30110d37acfb30ad0be9c",
        "title": "偈颂七十一首  其三四",
        "author": "释了惠",
        "content": "这些业种自何来，虽不同门共一家。\n连累山僧至今日，一重枷上又添枷。",
        "dynasty": "宋",
        "collection_info": null
    },
    {
        "uuid": "82821933ae7ce58b76e1d57f87a57c1a",
        "title": "偈颂七十一首  其三五",
        "author": "释了惠",
        "content": "东涧一滴水，东湖千丈波。\n几多湖上客，无可奈船何。",
        "dynasty": "宋",
        "collection_info": null
    },
    {
        "uuid": "25b683815c2a1749fd57797edd6de5d7",
        "title": "偈颂七十一首  其三六",
        "author": "释了惠",
        "content": "火种深埋冷寂中，几回拨着暖烘烘。\n不知将谓吹嘘力，元是东君信息通。",
        "dynasty": "宋",
        "collection_info": null
    },
    {
        "uuid": "c703c7acb67f9690772a945527ba843a",
        "title": "偈颂七十一首  其三七",
        "author": "释了惠",
        "content": "明星照得眼睛穿，眼睛觑得明星落。\n夜半依前是子时，敢保不曾成正觉。",
        "dynasty": "宋",
        "collection_info": null
    },
    {
        "uuid": "49461457639a7ace461a901b520b89ab",
        "title": "偈颂七十一首  其三八",
        "author": "释了惠",
        "content": "权实双行，主宾互立。\n拏空塞空，以的破的。",
        "dynasty": "宋",
        "collection_info": null
    },
    {
        "uuid": "62cc7daa285be5ca651e79cd9ab39f20",
        "title": "偈颂七十一首  其三九",
        "author": "释了惠",
        "content": "风前无语立须臾，接得双双锦鲤鱼。\n一等是传真的信，有通书有不通书。",
        "dynasty": "宋",
        "collection_info": null
    },
    {
        "uuid": "082405ffb866a739e09e26043d396ddc",
        "title": "偈颂七十一首  其四○",
        "author": "释了惠",
        "content": "飞雪岩前，炎天飞雪。\n冻得虚空，七花八裂。\n至今捏聚不成团，子规夜哭松梢月。",
        "dynasty": "宋",
        "collection_info": null
    },
    {
        "uuid": "4c70f403b6de40640a9aff13e4f97191",
        "title": "偈颂七十一首  其四一",
        "author": "释了惠",
        "content": "荆榛密密布前峰，塞断行人路不通。\n昨夜连山遭野火，更无芽蘗恼春风。",
        "dynasty": "宋",
        "collection_info": null
    },
    {
        "uuid": "246ed7eaf4a36531e7e009b688ce70c0",
        "title": "偈颂七十一首  其四二",
        "author": "释了惠",
        "content": "拄杖自拄杖，山僧自山僧。\n庭空积深雪，池冷起冰棱。\n楼上未吹新岁角，窗前且点旧年灯。",
        "dynasty": "宋",
        "collection_info": null
    },
    {
        "uuid": "25f9db66d7b55433403f546d55d82c75",
        "title": "偈颂七十一首  其四三",
        "author": "释了惠",
        "content": "护生须是杀，杀尽始安居。\n会得箇中意，铁船水上浮。",
        "dynasty": "宋",
        "collection_info": null
    },
    {
        "uuid": "091a1ef16a2b8025c07de7c2e9c4e43f",
        "title": "偈颂七十一首  其四四",
        "author": "释了惠",
        "content": "满目荆榛，亘天烈焰。\n百匝千重，四方八面。\n赵州拏得七斤衫，普化走入大悲院，蜡人眼光如掣电。",
        "dynasty": "宋",
        "collection_info": null
    },
    {
        "uuid": "a52cf1c1aeca15508648beb753c17308",
        "title": "偈颂七十一首  其四五",
        "author": "释了惠",
        "content": "石溪怒发，势不可遏。\n大地平沈，虚空惨怛。",
        "dynasty": "宋",
        "collection_info": null
    },
    {
        "uuid": "d27ebdb4b5a955e47303832613775e33",
        "title": "偈颂七十一首  其四六",
        "author": "释了惠",
        "content": "虎生三子尾咤沙，咂舌垂涎弄爪牙。\n但见威风起岩窦，不知月照几千家。",
        "dynasty": "宋",
        "collection_info": null
    },
    {
        "uuid": "142d3ee874a98b34beeff42ebe44e1d4",
        "title": "偈颂七十一首  其四七",
        "author": "释了惠",
        "content": "今朝九月九，渊明开醉口。\n指点东篱菊，大駡西门柳。\n诸人听得，只么饮气吞声。\n山僧闻之，不免袖中出手。",
        "dynasty": "宋",
        "collection_info": null
    },
    {
        "uuid": "8b5648bc6d30659b2aac96957082075a",
        "title": "偈颂七十一首  其四八",
        "author": "释了惠",
        "content": "扁舟划断晓江云，一曲高歌远送君。\n惊起滩头野鸭子，海天飞去不成群。",
        "dynasty": "宋",
        "collection_info": null
    },
    {
        "uuid": "1ae644f03151693db30b39e208983b19",
        "title": "偈颂七十一首  其四九",
        "author": "释了惠",
        "content": "千峰沐雨，万树笼烟。\n磨盘呈旧面，水碓拜新年。",
        "dynasty": "宋",
        "collection_info": null
    },
    {
        "uuid": "24f2eb5317101a8b4f11f6c1bfda369f",
        "title": "偈颂七十一首  其五○",
        "author": "释了惠",
        "content": "六年心念已灰寒，几欲求闲不得闲。\n今日不求闲自至，一枝藤占几江山。",
        "dynasty": "宋",
        "collection_info": null
    },
    {
        "uuid": "3be1ba66114e026e91c2bef5aa9b2946",
        "title": "偈颂七十一首  其五一",
        "author": "释了惠",
        "content": "一击华鲸吼月明，主翁魂梦已惺惺。\n海天空阔无知己，赢得潮声到客亭。",
        "dynasty": "宋",
        "collection_info": null
    },
    {
        "uuid": "157a71cab78a61b1e748f28358e40306",
        "title": "偈颂七十一首  其五二",
        "author": "释了惠",
        "content": "南山鼈鼻蛇，撺入新罗国。\n吞却镇海珠，咬杀嘉州佛。",
        "dynasty": "宋",
        "collection_info": null
    },
    {
        "uuid": "320ab5775b401a89bb663e9dc964c43b",
        "title": "偈颂七十一首  其五三",
        "author": "释了惠",
        "content": "今之房杜昔伊周，功盖东南三百州。\n十二峰前月如翦，不知分照几家楼。",
        "dynasty": "宋",
        "collection_info": null
    },
    {
        "uuid": "76da5d659ad255caf9e847193177232a",
        "title": "偈颂七十一首  其五四",
        "author": "释了惠",
        "content": "屋前基业，屋后生涯。\n堂堂妙用，不假安排。\n暑退凉飈起，燕归鸿鴈来。\n天台南岳，峨嵋五台。\n新罗击皷大唐斋。",
        "dynasty": "宋",
        "collection_info": null
    },
    {
        "uuid": "888bcc4d66c4485f5f12888e19c069fc",
        "title": "偈颂七十一首  其五五",
        "author": "释了惠",
        "content": "孟嘉已前，渊明去后。\n谁家篱畔欠黄花，那箇杯中无白酒，重阳只是九月九。\n阿呵呵，始信茱萸茶苦涩，展眉人少皱眉多。",
        "dynasty": "宋",
        "collection_info": null
    },
    {
        "uuid": "7611335402e01ff91aafb9cbbb36b39e",
        "title": "偈颂七十一首  其五六",
        "author": "释了惠",
        "content": "陪尽老精神，杯盘越样新。\n谁知村店酒，难劝御楼人。",
        "dynasty": "宋",
        "collection_info": null
    },
    {
        "uuid": "e59745f69002d2b04e6a668a23681078",
        "title": "偈颂七十一首  其五七",
        "author": "释了惠",
        "content": "瞿塘三峡风波险，栈阁连云行路难。\n烽火相连兵刃接，一封乡信报平安。",
        "dynasty": "宋",
        "collection_info": null
    },
    {
        "uuid": "0aba07666925e27cb64aab43def31cfe",
        "title": "偈颂七十一首  其五八",
        "author": "释了惠",
        "content": "仲冬严寒年年事，须知事上大有事。\n若人知得事上事，到了全然不干事。",
        "dynasty": "宋",
        "collection_info": null
    },
    {
        "uuid": "a04e988946578565ed0b2eb68851249e",
        "title": "偈颂七十一首  其五九",
        "author": "释了惠",
        "content": "东土与西土，镬汤无冷处。\n暗室裏突出鳖鼻蛇，平田中撞着白额虎。\n眼放闪电光，毒气成烟雾。\n最难行是芝峰路。",
        "dynasty": "宋",
        "collection_info": null
    },
    {
        "uuid": "338dcf5ee7339756fcceedcd60b6f37a",
        "title": "偈颂七十一首  其六○",
        "author": "释了惠",
        "content": "四序暗推迁，钵盂口向天。\n止余三十日，便是一周年。",
        "dynasty": "宋",
        "collection_info": null
    },
    {
        "uuid": "aadb42fa237a692793a3a87d2a67e004",
        "title": "偈颂七十一首  其六一",
        "author": "释了惠",
        "content": "去年今日节，海角天涯传报捷。\n今日去年朝，黄童白叟尽歌谣。\n雨不破块，风不鸣条。\n渔者自渔，樵者自樵。\n草木昆虫王化裏，万拜谁道不逢尧。",
        "dynasty": "宋",
        "collection_info": null
    },
    {
        "uuid": "314e3b79354a43339b07577ab0a263c2",
        "title": "偈颂七十一首  其六二",
        "author": "释了惠",
        "content": "星在天上，眼在眉下。\n星无暗明，眼无昼夜。\n密密绵绵无缝罅。",
        "dynasty": "宋",
        "collection_info": null
    },
    {
        "uuid": "54fc7ce585bf6b85f0aadbd8ab790c10",
        "title": "偈颂七十一首  其六三",
        "author": "释了惠",
        "content": "二月十有五，瞿昙开死铺。\n摩胸告众时，椁示双趺处。\n缩不来，展不去，七手八脚一时露。",
        "dynasty": "宋",
        "collection_info": null
    },
    {
        "uuid": "ca712afbad663ea0a83e4b61ba252f0e",
        "title": "偈颂七十一首  其六四",
        "author": "释了惠",
        "content": "贵如圭璧，贱如泥土。\n镇压山川，辉腾今古。\n有商量，没价数。\n富者得之贫，贫者得之富。\n岂不见茶陵山下郁阇梨，骑馿踏断溪桥路。",
        "dynasty": "宋",
        "collection_info": null
    },
    {
        "uuid": "52c05a5096aa75eba322046c0f128147",
        "title": "偈颂七十一首  其六五",
        "author": "释了惠",
        "content": "重阳佳节到来，瑞岩无可安排。\n一十二峰黄栗粽，东大洋海茱萸茶。\n万象摩唇捋嘴，虚空缀齿粘牙，不知秋意落谁家。",
        "dynasty": "宋",
        "collection_info": null
    },
    {
        "uuid": "d1142ba61194164038df02ec0de0e5b9",
        "title": "偈颂七十一首  其六六",
        "author": "释了惠",
        "content": "没艰难处立难难，难透村婆者一关。\n忽地假鷄啼午夜，马蹄踏月过长安。",
        "dynasty": "宋",
        "collection_info": null
    },
    {
        "uuid": "5398acb4c425ad33a487b95b48632bdb",
        "title": "偈颂七十一首  其六七",
        "author": "释了惠",
        "content": "大机普应，妙用全彰。\n井通沧海，日上扶桑。\n击石火，闪电光。\n进前先蹉过，退后绝承当。",
        "dynasty": "宋",
        "collection_info": null
    },
    {
        "uuid": "282f210dee5fe7bc221c05b931bc18b0",
        "title": "偈颂七十一首  其六八",
        "author": "释了惠",
        "content": "冷坐雪堆中，罗睺入命宫。\n被人赃作佛，打失主人翁。\n眉间蛛网断，顶𩕳鹊巢空。\n公案今朝又一重。",
        "dynasty": "宋",
        "collection_info": null
    },
    {
        "uuid": "e2f610c7c78665324d07611f1c44429f",
        "title": "偈颂七十一首  其六九",
        "author": "释了惠",
        "content": "人间共赏元宵，瑞岩本光现瑞。\n屋上山，桥下水。\n三门八字打开，左右青叶娄至。\n头顶天，脚踏地。\n陈如觑破香积厨，释迦不受然灯记。",
        "dynasty": "宋",
        "collection_info": null
    },
    {
        "uuid": "c18ba87e8a31288a5fa4be3d7a7ac39d",
        "title": "偈颂七十一首  其七○",
        "author": "释了惠",
        "content": "生于秽土，不受点污。\n目顾四方，周行七步。\n看来步步讨便宜，落水也要占干处。",
        "dynasty": "宋",
        "collection_info": null
    },
    {
        "uuid": "e1ec0b4fb37922ab6846720eb6ae966e",
        "title": "偈颂七十一首  其七一",
        "author": "释了惠",
        "content": "无病之药，不传之方。\n昨朝用不得，今日恰相当。\n如何是相当处，往往呼为百草霜。",
        "dynasty": "宋",
        "collection_info": null
    },
    {
        "uuid": "f886dd901fb3dfa0e07ab8c333012fc5",
        "title": "禅会图黄檗掌沙弥",
        "author": "释了惠",
        "content": "膝下黄金贵，掌中天地宽。\n风云欣际会，四海夜涛寒。",
        "dynasty": "宋",
        "collection_info": null
    },
    {
        "uuid": "3cb231585a7aa531b2490453df28d1f5",
        "title": "赵州接赵王",
        "author": "释了惠",
        "content": "跏趺迎上客，曲录对旌幢。\n不是家风别，他居礼乐邦。",
        "dynasty": "宋",
        "collection_info": null
    },
    {
        "uuid": "630b1c5dfce315c18182beaa77a144b6",
        "title": "国一见代宗来起立",
        "author": "释了惠",
        "content": "立在威仪外，全身在裏头。\n重重赐龙袖，难掩面门羞。",
        "dynasty": "宋",
        "collection_info": null
    },
    {
        "uuid": "aed22f96f26fbf6e97bd916a171c1e6d",
        "title": "中原之宝",
        "author": "释了惠",
        "content": "至宝应难别，波斯双眼昏。\n何如放下手，留取镇中原。",
        "dynasty": "宋",
        "collection_info": null
    },
    {
        "uuid": "8b6bd7ea04be9ea6cebd228ee96d9800",
        "title": "文宗嗜蛤蜊",
        "author": "释了惠",
        "content": "螺师蚌蛤类，大唐天子心。\n嗜好即深信，南无观世音。",
        "dynasty": "宋",
        "collection_info": null
    },
    {
        "uuid": "3609d64ef1eb14bf9b1a4e92e65e9b7b",
        "title": "李习之见药山",
        "author": "释了惠",
        "content": "即今非见面，昔日不闻名。\n一句添三句，篇章凑不成。",
        "dynasty": "宋",
        "collection_info": null
    },
    {
        "uuid": "8f24918563bcd082ef96d3ea9628ddb2",
        "title": "韩文公见大颠",
        "author": "释了惠",
        "content": "事繁求省要，省要事频繁。\n纵得三平老，文公只姓韩。",
        "dynasty": "宋",
        "collection_info": null
    },
    {
        "uuid": "cf9eff843518f6510980eb4d94271f32",
        "title": "庞居士见马祖",
        "author": "释了惠",
        "content": "孰是心空者，谁为选佛人。\n笊篱二尺柄，簸箕三寸唇。",
        "dynasty": "宋",
        "collection_info": null
    },
    {
        "uuid": "343b3f05253930733b7bc33ad3b256de",
        "title": "丹霞见灵照",
        "author": "释了惠",
        "content": "当风鸦臭气，一箇豆娘儿。\n熏得行人走，衝爷皱断眉。",
        "dynasty": "宋",
        "collection_info": null
    },
    {
        "uuid": "6e4f07ff767532f5d985f222384d44c8",
        "title": "捧佛安名",
        "author": "释了惠",
        "content": "名正字亦正，形端影亦端。\n呼来并诺去，馿屎杂栴檀。",
        "dynasty": "宋",
        "collection_info": null
    },
    {
        "uuid": "5182068c714010409ecd5ed9417ab634",
        "title": "说无生话",
        "author": "释了惠",
        "content": "家有全棚乐，新翻调不同。\n分明恨离别，却是喜相逢。",
        "dynasty": "宋",
        "collection_info": null
    },
    {
        "uuid": "e864e7afa15f9dc7887e64960c769051",
        "title": "女子看日",
        "author": "释了惠",
        "content": "劣女还闺閤，痴爷看日头。\n几生亲骨肉，不共戴天雠。",
        "dynasty": "宋",
        "collection_info": null
    },
    {
        "uuid": "853654faad874b75bf2d2bec1f0607f7",
        "title": "庞大倚锄而化",
        "author": "释了惠",
        "content": "辨地要从苗，枝残叶后凋。\n春风收契券，锄柄亦抽条。",
        "dynasty": "宋",
        "collection_info": null
    },
    {
        "uuid": "61817420c3eddb1e3b197024575bf4c2",
        "title": "重画知识壁",
        "author": "释了惠",
        "content": "幸自十方无壁落，谁将五彩画虚空。\n善财眼裏生花翳，去却一重添一重。",
        "dynasty": "宋",
        "collection_info": null
    },
    {
        "uuid": "1a550f63d0436fd82eb18093649ae74d",
        "title": "鴈山出队上陈侍郎",
        "author": "释了惠",
        "content": "尊者从空掷钵来，神通用尽却成獃。\n看来不似维摩老，一默千门万户开。",
        "dynasty": "宋",
        "collection_info": null
    },
    {
        "uuid": "77ec5acae41438f983edd3e93eab2279",
        "title": "古帆",
        "author": "释了惠",
        "content": "海变桑田数莫穷，几回高挂逆流中。\n自从一饱清风后，船上时时有散工。",
        "dynasty": "宋",
        "collection_info": null
    },
    {
        "uuid": "8fee94f95e41b17dd97e812c64e09431",
        "title": "雪庭",
        "author": "释了惠",
        "content": "玉砌晓光寒，家风箇样生。\n须知平白处，着脚是深坑。",
        "dynasty": "宋",
        "collection_info": null
    },
    {
        "uuid": "22ef63c4d9964737ca848c39b1d134ea",
        "title": "自省",
        "author": "释了惠",
        "content": "𥉌𥉍眼孔忽然开，冷汗通身笑满腮。\n数十年间将谓道，谁知今日却元来。",
        "dynasty": "宋",
        "collection_info": null
    },
    {
        "uuid": "c62e8106a0f54c37f575c5669f6d76b7",
        "title": "闲田",
        "author": "释了惠",
        "content": "秦不耕兮汉不耘，镢头边事杳无闻。\n年来也有秋成望，三合清风半合云。",
        "dynasty": "宋",
        "collection_info": null
    },
    {
        "uuid": "c15676856ccada6618d187c3f8bf83a8",
        "title": "闻叟",
        "author": "释了惠",
        "content": "不是耳从声畔去，亦非声向耳边来。\n新罗国裏打斋鼓，老汉钵盂齐展开。",
        "dynasty": "宋",
        "collection_info": null
    },
    {
        "uuid": "ba9f742c25376d90fa44e3cc7a429472",
        "title": "一翁",
        "author": "释了惠",
        "content": "朕兆未分初，都卢只老夫。\n包羲太多事，胡处又添鬚。",
        "dynasty": "宋",
        "collection_info": null
    },
    {
        "uuid": "899e48173640e783de28fce5fd50cb5a",
        "title": "断桥",
        "author": "释了惠",
        "content": "头枕溪西尾搭东，东西只尺不相通。\n跳不过处水千里，进得步时山万重。",
        "dynasty": "宋",
        "collection_info": null
    },
    {
        "uuid": "0d7af9ab165e3e628560a0a7eac37cd3",
        "title": "西窗",
        "author": "释了惠",
        "content": "分得竺干些子光，拓开户牖闢封疆。\n谁知迥绝安排处，昨夜三更挂夕阳。",
        "dynasty": "宋",
        "collection_info": null
    },
    {
        "uuid": "33df7091007f0786cd43aa058e543f2e",
        "title": "松坡",
        "author": "释了惠",
        "content": "白头弃镢下烟扉，正是欣逢快便时。\n岂谓傍山根脚在，至今留得碍人枝。",
        "dynasty": "宋",
        "collection_info": null
    },
    {
        "uuid": "fd9f0a3017d034ff492831d868246178",
        "title": "病翁",
        "author": "释了惠",
        "content": "八万四千毛窍裏，如来禅与祖师禅。\n一回白汗俱通畅，忌口更须三十年。",
        "dynasty": "宋",
        "collection_info": null
    },
    {
        "uuid": "6c939a140233b538457d285323774d23",
        "title": "石室",
        "author": "释了惠",
        "content": "锤凿不到处，纵横丈许宽。\n宁教苔藓去，要下一筹难。",
        "dynasty": "宋",
        "collection_info": null
    },
    {
        "uuid": "3a44f9ad448173671a8dd126b6c78b9d",
        "title": "别川道士",
        "author": "释了惠",
        "content": "尘中相见头颅别，座上交谈语笑同。\n拶到了无同别处，擎拳合掌各西东。",
        "dynasty": "宋",
        "collection_info": null
    },
    {
        "uuid": "5dd08f4d03bf9743fb4c2e8dbfc1aa0a",
        "title": "送彻上人归蓬州",
        "author": "释了惠",
        "content": "蓬莱一尺离青天，水不行舟古语传。\n但得胸中有江海，归家陆地也撑船。",
        "dynasty": "宋",
        "collection_info": null
    },
    {
        "uuid": "4b732f4077a4e968c9f2f1c6069d860c",
        "title": "阆州权兄归住锦屏",
        "author": "释了惠",
        "content": "归家结束盖头茅，坐看青山久不磨。\n切莫风前开臭口，恐人传作阆山歌。",
        "dynasty": "宋",
        "collection_info": null
    },
    {
        "uuid": "3c7e144ce2d8229a829111159f32a324",
        "title": "坚上人归成都",
        "author": "释了惠",
        "content": "苏州得得上凌霄，恰值山寒雪未消。\n逗到雪消山骨露，春风已在锦江桥。",
        "dynasty": "宋",
        "collection_info": null
    },
    {
        "uuid": "cddb57c2a67d378ee3350c6d325730eb",
        "title": "送人归昌州",
        "author": "释了惠",
        "content": "见说家山富海棠，杜陵才短没篇章。\n烦君开口道一句，撺掇教他分外香。",
        "dynasty": "宋",
        "collection_info": null
    },
    {
        "uuid": "d86c9eb9582055dcb3f0abcbf6439d87",
        "title": "送人归湖南",
        "author": "释了惠",
        "content": "白纸无端墨笔书，分明一句却模糊。\n青灯夜雨湘江上，添得平沙落雁图。",
        "dynasty": "宋",
        "collection_info": null
    },
    {
        "uuid": "c1aa882fabf94320d05a43b26a7de795",
        "title": "送僧之江西",
        "author": "释了惠",
        "content": "一粒收成敌万仓，可怜别甑不炊香。\n簸箕唇外打𨁝跳，八十四人皆粃糠。",
        "dynasty": "宋",
        "collection_info": null
    },
    {
        "uuid": "2a11f47d34537191dcc88137572e67be",
        "title": "送人之岳山",
        "author": "释了惠",
        "content": "莫珍龙袖贵金襕，试拨湖湘草裏看。\n拨看路边牛粪火，乌藤变作紫栴檀。",
        "dynasty": "宋",
        "collection_info": null
    },
    {
        "uuid": "6b29ef4971b49e7cc243bc81f363ee7d",
        "title": "送奎上人往中川",
        "author": "释了惠",
        "content": "湫间云冷不成眠，听得樵歌一曲全。\n切莫喧传江上路，此声不入钓鱼船。",
        "dynasty": "宋",
        "collection_info": null
    },
    {
        "uuid": "3e2db5e517a19dbde961bb4f1d4e5f8f",
        "title": "送李道士归东湖",
        "author": "释了惠",
        "content": "湫龙噀水湿髭鬚，四十九盘山画符。\n此法未传先有验，夜来驱月下东湖。",
        "dynasty": "宋",
        "collection_info": null
    },
    {
        "uuid": "9c8bfe0a50e7038f3f205436607a25ef",
        "title": "送性侍者之冷泉",
        "author": "释了惠",
        "content": "爷儿解释死生冤，觅语欲登灵鹫山。\n借与门前溪上路，草鞋钱是你侬还。",
        "dynasty": "宋",
        "collection_info": null
    },
    {
        "uuid": "c20f0473a5f4c84f3c5d58f1248f9ff4",
        "title": "送日本俊上人",
        "author": "释了惠",
        "content": "钵盂捧入大唐来，饭裏无端咬着砂。\n一粒砂藏诸国土，方知寸步不离家。",
        "dynasty": "宋",
        "collection_info": null
    },
    {
        "uuid": "8f3516772d70700eca55ccc1e2c0cef8",
        "title": "瑞上人血书莲经报亲",
        "author": "释了惠",
        "content": "二千年前血滴滴，今日分明重指出。\n所生父母知不知，一二三四五六七。",
        "dynasty": "宋",
        "collection_info": null
    },
    {
        "uuid": "178216238aa66ff0e32c10edc8397807",
        "title": "赵山台莲花方丈",
        "author": "释了惠",
        "content": "一芙蕖是一毗耶，一叶香风一室开。\n三万二千师子座，藕丝窍裏涌将来。",
        "dynasty": "宋",
        "collection_info": null
    },
    {
        "uuid": "f78649fd2119c185b97814ee7ae182cb",
        "title": "黄梅一会",
        "author": "释了惠",
        "content": "日暮下山投宿处，风前闻客诵经时。\n分明此处此时节，总在目前人不知。",
        "dynasty": "宋",
        "collection_info": null
    },
    {
        "uuid": "7c90b1e46d4854217b01a78432087b5c",
        "title": "灵江",
        "author": "释了惠",
        "content": "水底乌龟无卦兆，岸头神树不相关。\n要知祸福流行处，只在波心月一弯。",
        "dynasty": "宋",
        "collection_info": null
    },
    {
        "uuid": "4d6625f14175f3051c8b02e5e4e34d28",
        "title": "木翁",
        "author": "释了惠",
        "content": "不知天地是同根，到老全无刀斧痕。\n结得同行箇上座，夜来扶过落花村。",
        "dynasty": "宋",
        "collection_info": null
    },
    {
        "uuid": "ab40d0938769a6ea39cd6977b5a504f7",
        "title": "鸣鴈松林接待",
        "author": "释了惠",
        "content": "望见松林笑满腮，香厨岂为者僧开。\n三千里外有知己，鸣鴈带书招不来。",
        "dynasty": "宋",
        "collection_info": null
    },
    {
        "uuid": "b3f7391cbf2981113a762f4a7cc02262",
        "title": "寄乐山居士",
        "author": "释了惠",
        "content": "雪鰲寒耸玉棱层，门钉桃符似不曾。\n将谓已无闲鬼祟，客床犹有不眠僧。",
        "dynasty": "宋",
        "collection_info": null
    },
    {
        "uuid": "5e62e9a26aa2c77a229c55f11342387e",
        "title": "奉化亭山庙接待",
        "author": "释了惠",
        "content": "只箇亭山歇脚亭，岂图一饱脚头轻。\n须知钵裏和箩饭，粒粒无非鬼眼睛。",
        "dynasty": "宋",
        "collection_info": null
    },
    {
        "uuid": "45b398ed11a0a5597e695306c694037b",
        "title": "闻父讣二首  其一",
        "author": "释了惠",
        "content": "眉毛盖眼赤鬚胡，女嫁男婚不识渠。\n唯是我侬偏孝顺，十年不作问安书。",
        "dynasty": "宋",
        "collection_info": null
    },
    {
        "uuid": "9606e1555b798b605c23a8ed500e8496",
        "title": "闻父讣二首  其二",
        "author": "释了惠",
        "content": "见说如何与若何，恰如风向树头过。\n若论父子分明处，自古绵州所出多。",
        "dynasty": "宋",
        "collection_info": null
    },
    {
        "uuid": "a9455a656c2db656bead91fd7ecc701d",
        "title": "悼虎丘枯桩和尚  其一",
        "author": "释了惠",
        "content": "佛心之子毒蛇心，欢喜无端变作嗔。\n五处住山开毒口，不知喷杀几多人。",
        "dynasty": "宋",
        "collection_info": null
    },
    {
        "uuid": "11468e4bf4ae78dd46c0a522ddddebd0",
        "title": "悼虎丘枯桩和尚  其二",
        "author": "释了惠",
        "content": "华雨台前倒法幢，海门浪裏钉枯桩。\n千古万古撼不动，碍塞泼天扬子江。",
        "dynasty": "宋",
        "collection_info": null
    },
    {
        "uuid": "6a1beb0e337f31c82e258691e008923e",
        "title": "悼灭翁  其一",
        "author": "释了惠",
        "content": "咬牙囓齿駡松源，四海五湖洪浪奔。\n天目山云梁渚月，就中嘲谤不成冤。",
        "dynasty": "宋",
        "collection_info": null
    },
    {
        "uuid": "ceb80e53e4f3799230e914d1129eba8e",
        "title": "悼灭翁  其二",
        "author": "释了惠",
        "content": "尽道灭翁今灭门，那知灭字塞干坤。\n道渠已灭不曾灭，总不是渠真子孙。",
        "dynasty": "宋",
        "collection_info": null
    },
    {
        "uuid": "7e8c3b894b1f6e07ee172bb6034ea3c3",
        "title": "谢万年淮海寄拟为上堂",
        "author": "释了惠",
        "content": "不愁台岭路岧嶤，生怕平田恶水浇。\n一杓又倾三百里，令人含恨不能消。",
        "dynasty": "宋",
        "collection_info": null
    },
    {
        "uuid": "9cd20d734813fbb27e772479861f5ed1",
        "title": "寓北山小阁因事偶作",
        "author": "释了惠",
        "content": "老去将贫买得闲，十层梯下是人间。\n忽因送客闻新事，又嘱山童紧着关。",
        "dynasty": "宋",
        "collection_info": null
    },
    {
        "uuid": "8650e116cc57ebeb094c3aadaeb5050b",
        "title": "出山相赞",
        "author": "释了惠",
        "content": "夜半见明星，山中添冷话。\n脚未出山来，此话行天下。\n我观一切众生成佛多时，只有你者老子犹欠悟在。",
        "dynasty": "宋",
        "collection_info": null
    },
    {
        "uuid": "f828bd71699efde13c050ec6dc5dd037",
        "title": "达磨赞  其一",
        "author": "释了惠",
        "content": "噫吁，西来何所图。\n未开花五叶，先坏一茎芦，秋风吹恨满江湖。",
        "dynasty": "宋",
        "collection_info": null
    },
    {
        "uuid": "526dabb539c0c45b947995cda3982a90",
        "title": "达磨赞  其二",
        "author": "释了惠",
        "content": "西土不拘，东土不管。\n口边落节，臂边拔本。\n自携隻履赋归欤，脚下至今犹未稳。",
        "dynasty": "宋",
        "collection_info": null
    },
    {
        "uuid": "475aba996f3aa400b711e93b22f9ddff",
        "title": "观音赞",
        "author": "释了惠",
        "content": "字字不真，句句不实。\n真实色身，何处寻觅。\n无寻觅处，正观现前。\n菡蓞花香水接天。",
        "dynasty": "宋",
        "collection_info": null
    },
    {
        "uuid": "e79fc3c30a1b7dff05996b3c0fab02b7",
        "title": "常思惟赞",
        "author": "释了惠",
        "content": "不滞闻见而受用闻见，不涉思惟而深入思惟。\n一坐至今扶不起，圆通门户草离离。",
        "dynasty": "宋",
        "collection_info": null
    },
    {
        "uuid": "9c86cb9bcdb6583b04631016daac323a",
        "title": "海眼光赞",
        "author": "释了惠",
        "content": "海眼为香饵，悲心作钓钩。\n鱼龙知几许，贪者自抬头。",
        "dynasty": "宋",
        "collection_info": null
    },
    {
        "uuid": "7d2c966ba49910449e41f291483a58e3",
        "title": "又",
        "author": "释了惠",
        "content": "抱膝踞岩阿，自在特自在。\n一线柳梢风，扫浄众生界。\n苦苦，忽然变成雨。",
        "dynasty": "宋",
        "collection_info": null
    },
    {
        "uuid": "b5fa94971ac6f70f39ceafeeaf703af8",
        "title": "又",
        "author": "释了惠",
        "content": "玉腕指尖新，力能提万钧。\n上他篮子裏，未必是金鳞。",
        "dynasty": "宋",
        "collection_info": null
    },
    {
        "uuid": "92b0d15d65ee549c7768f234f8bc9572",
        "title": "文殊为龙女说法赞",
        "author": "释了惠",
        "content": "作狮子吼，震龙王宫。\n说者如哑，听者如聋。\n清凉山顶照明月，无垢世界生清风。",
        "dynasty": "宋",
        "collection_info": null
    },
    {
        "uuid": "f2e796386d7ca805dcd4910423e97fe5",
        "title": "普贤出山相赞",
        "author": "释了惠",
        "content": "驾白象王，数黑豆子。\n行愿不相应，身心不相似。\n虽然瓶泻二千酎，敢保胸中无一字。",
        "dynasty": "宋",
        "collection_info": null
    },
    {
        "uuid": "e130d574b09151867d807ab4fa95f258",
        "title": "布袋赞",
        "author": "释了惠",
        "content": "乌藤横占阎浮界，鼻孔直撑兜率天。\n刚道化身千百亿，一身犹自不完全。",
        "dynasty": "宋",
        "collection_info": null
    },
    {
        "uuid": "637e0f0e6e7455d33ca858c27ebb2af8",
        "title": "又",
        "author": "释了惠",
        "content": "布袋没半边，乌藤欠一橛。\n手指空中底，要且不是佛。\n是什么，咄咄咄。",
        "dynasty": "宋",
        "collection_info": null
    },
    {
        "uuid": "890dbe87c0107ca8c31c62b9c4495aba",
        "title": "又",
        "author": "释了惠",
        "content": "挑起悭囊，悭而不悋。\n回头等一箇人，知是张何李郑。\n且等且等，等到弥勒下生时，或然等得也不定。",
        "dynasty": "宋",
        "collection_info": null
    },
    {
        "uuid": "8b8d4a92f831ecce877f27f3304933f8",
        "title": "又",
        "author": "释了惠",
        "content": "转脑回头，百般卖弄。\n滞货只些儿，尽力拽不动。\n吽吽，我不信得恁么郑重。",
        "dynasty": "宋",
        "collection_info": null
    },
    {
        "uuid": "ca43e4a51df874afd484d34edffdb746",
        "title": "布袋赞",
        "author": "释了惠",
        "content": "扪腹一笑，笑裏戈矛。\n背手牵囊，囊中锥刺。\n将谓渠侬有底聱，元来奉化只如此。",
        "dynasty": "宋",
        "collection_info": null
    },
    {
        "uuid": "bfd1548d005c9302d3cf8db12a0fbc2a",
        "title": "三教赞",
        "author": "释了惠",
        "content": "姓孔名聃，字曰瞿昙。\n禅道第二，文章第三。\n同门同出入，不是我同参。",
        "dynasty": "宋",
        "collection_info": null
    },
    {
        "uuid": "47436adee090fe45a95a4e06fd859cb8",
        "title": "维摩赞",
        "author": "释了惠",
        "content": "示疾毗耶方丈，文殊亦难近傍。\n看来无药可医，只是忌口为上。",
        "dynasty": "宋",
        "collection_info": null
    },
    {
        "uuid": "14b2f36c69f86bbe7347962aa1158567",
        "title": "须菩提赞",
        "author": "释了惠",
        "content": "道箇希有世尊，不知口是祸门。\n至今看经未了，立得拄杖生根。",
        "dynasty": "宋",
        "collection_info": null
    },
    {
        "uuid": "83507c0ee86cbde43a86ed9b04bb2a3a",
        "title": "马郎妇赞",
        "author": "释了惠",
        "content": "七轴莲经，自舒自卷。\n嫁人之媒，算人之本。\n金沙去后转风流，几度桃花春浪暖。",
        "dynasty": "宋",
        "collection_info": null
    },
    {
        "uuid": "881afb810560a7278b410f71bd2e7865",
        "title": "观音坐岩中并十六罗汉赞",
        "author": "释了惠",
        "content": "应现声闻身，本身曾不动。\n众身齐说法，平地波涛涌。\n此法不知谁解听，岩谷晓来云气重。",
        "dynasty": "宋",
        "collection_info": null
    },
    {
        "uuid": "55b7b3b46f6aec8fba84ab01043ae97a",
        "title": "丰干闾丘虎赞",
        "author": "释了惠",
        "content": "虎怕人心恶，人欺虎太慈。\n虽逢贤太守，难打者官司。",
        "dynasty": "宋",
        "collection_info": null
    },
    {
        "uuid": "f2e1ec00e4a431c3d7c77d2db7427cd7",
        "title": "寒拾赞",
        "author": "释了惠",
        "content": "五台为床，峨嵋作枕。\n眠似不眠，惺如不惺。\n唤起来，三十苕帚柄。",
        "dynasty": "宋",
        "collection_info": null
    },
    {
        "uuid": "82330042c44796db08cf83c48c6d5957",
        "title": "拾得磨墨寒山题岩赞  其一",
        "author": "释了惠",
        "content": "乱石当陶泓，千岩作诗轴。\n意到句不就，句到意不足。\n墨渐消，笔渐秃。\n苍松偃蹇莓苔绿。",
        "dynasty": "宋",
        "collection_info": null
    },
    {
        "uuid": "1dcd9236938789af44294cf89d8fe8fc",
        "title": "拾得磨墨寒山题岩赞  其二",
        "author": "释了惠",
        "content": "高兴上层巅，断崖收晚烟。\n笔底两三字，人间千百篇。\n心手不相知，石上墨成池。\n劫石有消日，此墨无尽时。",
        "dynasty": "宋",
        "collection_info": null
    },
    {
        "uuid": "323e71da19c9e8f5c438d91000693728",
        "title": "磨鍼罗汉赞",
        "author": "释了惠",
        "content": "磨礲分寸工夫，建立针锋世界。\n尚欠些子合尖，且待石头烂坏。",
        "dynasty": "宋",
        "collection_info": null
    },
    {
        "uuid": "cac33a20815d553509c922a8c7a37782",
        "title": "洗钵罗汉赞",
        "author": "释了惠",
        "content": "水落方能石露，有心别无用处。\n若问佛法如何，日洗钵盂两度。",
        "dynasty": "宋",
        "collection_info": null
    },
    {
        "uuid": "d9b6a7fa71effd9d3baaabb358ee571a",
        "title": "善财赞",
        "author": "释了惠",
        "content": "捏定五十三人性命若一藕丝，擎起百一十城世界如一荷叶。\n此未入母胎已前神通，正参见文殊已后时节。\n楼阁门前事若何，夜来池沼皆明月。",
        "dynasty": "宋",
        "collection_info": null
    },
    {
        "uuid": "de211402a396eba461a6fffa8b396163",
        "title": "四睡赞  其一",
        "author": "释了惠",
        "content": "人兮不覊，虎兮不缚。\n是四憨痴，成一火落。\n虽然合眼只一般，也有睡着睡不着。",
        "dynasty": "宋",
        "collection_info": null
    },
    {
        "uuid": "4a3b9eb9102509278e716a6e00f2e1fb",
        "title": "四睡赞  其二",
        "author": "释了惠",
        "content": "无固无必，挨肩促膝。\n人梦不祥，虎梦大吉。\n世上有谁知，天台云羃羃。",
        "dynasty": "宋",
        "collection_info": null
    },
    {
        "uuid": "486f8e590a1f28d344797cdd0cef86a8",
        "title": "朝阳穿破衲赞",
        "author": "释了惠",
        "content": "一衲横肩遮百丑，破处冷风吹不透。\n待伊穿线要重联，金乌已在西山后。",
        "dynasty": "宋",
        "collection_info": null
    },
    {
        "uuid": "2d8492caf10d96a9d1f46a769cb5730e",
        "title": "对月了残经赞  其一",
        "author": "释了惠",
        "content": "破微尘出大经卷，一弹指顷千百遍。\n只因错认月为灯，至今展卷遮羞面。",
        "dynasty": "宋",
        "collection_info": null
    },
    {
        "uuid": "364f7116feda61cb06c4214f154ecc56",
        "title": "对月了残经赞  其二",
        "author": "释了惠",
        "content": "麻线贯竹针，太阳相对面。\n通身破绽多，如何补得遍。",
        "dynasty": "宋",
        "collection_info": null
    },
    {
        "uuid": "ba68ed4be6c66ac39db88cc79ef01f5c",
        "title": "对月了残经赞  其三",
        "author": "释了惠",
        "content": "好念脱空经，不知山月转。\n将谓了多时，犹有者一卷。",
        "dynasty": "宋",
        "collection_info": null
    },
    {
        "uuid": "5776c2828012c1c80cf28f89ef272204",
        "title": "猪头和尚赞",
        "author": "释了惠",
        "content": "提起臭猪头，密持清浄戒。\n将谓足脂膏，元来少肉菜。\n如何出得金华界。",
        "dynasty": "宋",
        "collection_info": null
    },
    {
        "uuid": "ed536b541c05971f467fc7821debca48",
        "title": "又",
        "author": "释了惠",
        "content": "圣者圣何从，空中柳絮踪。\n猪头不得吃，遍地扇腥风。",
        "dynasty": "宋",
        "collection_info": null
    },
    {
        "uuid": "729f0c1fc1edee37a0cf2ddc1324809a",
        "title": "又",
        "author": "释了惠",
        "content": "猪头捧起，全苦全甘。\n饥兮不吃，饱而常贪。\n大地作柄扇子，难遮满面羞惭。",
        "dynasty": "宋",
        "collection_info": null
    },
    {
        "uuid": "ff43b1b4e046c64406cac66af2ae1913",
        "title": "言法华赞",
        "author": "释了惠",
        "content": "口中念底，空中写底。\n是何章句，是何宗旨。\n人道你转法华，我道法华转你。",
        "dynasty": "宋",
        "collection_info": null
    },
    {
        "uuid": "e0bee5d5f4c787c493f300898a3ea555",
        "title": "鷄骨和尚赞",
        "author": "释了惠",
        "content": "吃既不知数，吐亦难数渠。\n非图甜得口，意在五更初。",
        "dynasty": "宋",
        "collection_info": null
    },
    {
        "uuid": "51675a0e64a324a3d7a0d558318f882c",
        "title": "政黄牛赞",
        "author": "释了惠",
        "content": "屈膝跨牛腰，山遥水更遥。\n有诗吟未就，白鹭下溪桥。",
        "dynasty": "宋",
        "collection_info": null
    },
    {
        "uuid": "07ec8aeba20c9303f7ad7e9a026d21da",
        "title": "普化赞",
        "author": "释了惠",
        "content": "铎掩洪钟，机如掣电。\n明头暗头，四方八面。\n一着得人憎，走入大悲院。",
        "dynasty": "宋",
        "collection_info": null
    },
    {
        "uuid": "9dd56e2e43cb2d56fa65231c919cb777",
        "title": "蚬子和尚赞",
        "author": "释了惠",
        "content": "得恁么自在，得恁么快活。\n古庙当丛林，捞波作衣钵。\n脚头到处江天阔。",
        "dynasty": "宋",
        "collection_info": null
    },
    {
        "uuid": "6bf210c760dd68fd7f041a672f8ed665",
        "title": "又",
        "author": "释了惠",
        "content": "赤手立生涯，都卢一箇虾。\n不从江裏得，树上摝将来。",
        "dynasty": "宋",
        "collection_info": null
    },
    {
        "uuid": "566d289a976b1843c8f8e8685a0fea6e",
        "title": "邓隠峰赞",
        "author": "释了惠",
        "content": "金锡一震，虚空退听。\n百万雄兵，难破此阵。\n一时游戏神通，未免旁观者哂。",
        "dynasty": "宋",
        "collection_info": null
    },
    {
        "uuid": "cae65bdb9fd0895b0afac936d9e99e13",
        "title": "五祖送六祖渡江并船子接夹山赞",
        "author": "释了惠",
        "content": "一叶舟离港口，一桡外无可有。\n子不知羞，父不觉丑。\n丑恶羞惭，万年不杇。\n岂不见黄梅路上数株松，带雨含烟，一似朱泾堤畔柳。",
        "dynasty": "宋",
        "collection_info": null
    },
    {
        "uuid": "eb32307997d14a23e09b7c3ed35aa176",
        "title": "五祖栽松六祖担柴赞  其一",
        "author": "释了惠",
        "content": "恨杀老头陀，山移恨不磨。\n吾今担头重，为汝种松多。",
        "dynasty": "宋",
        "collection_info": null
    },
    {
        "uuid": "e8285ed39f99c9a2614ebf31da66b3d7",
        "title": "五祖栽松六祖担柴赞  其二",
        "author": "释了惠",
        "content": "无柄锄头，无根松树。\n万古风规，一肩荷负。\n至今夜夜黄梅雨。",
        "dynasty": "宋",
        "collection_info": null
    },
    {
        "uuid": "70cf8900afd59bc7be451ab6814de345",
        "title": "五祖栽松六祖担柴赞  其三",
        "author": "释了惠",
        "content": "夯担不担柴，通经不识字。\n新州路上人，中书堂裏事。\n三更月照东禅寺。",
        "dynasty": "宋",
        "collection_info": null
    },
    {
        "uuid": "033902063afd5889122b54047b3a6a6d",
        "title": "船子夹山赞",
        "author": "释了惠",
        "content": "一棹绿杨湾，金鳞得处难。\n长江深有恨，不合蹈船翻。",
        "dynasty": "宋",
        "collection_info": null
    },
    {
        "uuid": "4c0b508325ceb0f4a1f38ce75a07a454",
        "title": "谢三郎赞",
        "author": "释了惠",
        "content": "笠雨湿蓑烟，头陀行已圆。\n一桡横到底，不踏浙江船。",
        "dynasty": "宋",
        "collection_info": null
    },
    {
        "uuid": "789b4cd9541fe70a988fe9f6664a74a7",
        "title": "又",
        "author": "释了惠",
        "content": "箬笠蓑衣，短篷孤艇。\n四海一钩，千江隻影。\n不知月在飞猿岭。",
        "dynasty": "宋",
        "collection_info": null
    },
    {
        "uuid": "a051b39ac15971841162f7ce41dc131c",
        "title": "普化泉大道赞",
        "author": "释了惠",
        "content": "酒肆屠门，街头市尾。\n摇破木铎，无宫商而暗合宫商。\n挑大道浆，虽不醉人而人自醉。\n是则是，我问你，不知郴州城中，何似大悲院裏。",
        "dynasty": "宋",
        "collection_info": null
    },
    {
        "uuid": "20854c7c91f42669f59128eb04677bc1",
        "title": "灵照女赞  其一",
        "author": "释了惠",
        "content": "无底篮儿，无柄笊篱。\n闲家泼具，卖与阿谁。\n自对丹霞呈丑拙，至今羞涩画蛾眉。",
        "dynasty": "宋",
        "collection_info": null
    },
    {
        "uuid": "9aac2aa0871031015890ab5e50572551",
        "title": "灵照女赞  其二",
        "author": "释了惠",
        "content": "指点谁家子，将呈泼笊篱。\n物轻情意重，不使老爷知。",
        "dynasty": "宋",
        "collection_info": null
    },
    {
        "uuid": "107d316b1a8813009a682cf27c62df93",
        "title": "四宗风赞",
        "author": "释了惠",
        "content": "松根石上柳阴边，三箇痴顽一箇颠。\n总道繫蛇如伏虎，不知跨犊似乘船。",
        "dynasty": "宋",
        "collection_info": null
    },
    {
        "uuid": "735c44cd56d9b7ee725c4a3788947ae4",
        "title": "四宗风赞",
        "author": "释了惠",
        "content": "白鹭股边供大嚼，一蹄涔裏鼓波声。\n三生更待三生后，未许平田路上行。",
        "dynasty": "宋",
        "collection_info": null
    },
    {
        "uuid": "5819c2aa026e0eafaa10104f8371d4bf",
        "title": "五祖再来赞",
        "author": "释了惠",
        "content": "前身后身，坐底立底。\n半假半真，全非全是。\n只因抬手肆乖张，万古黄梅如鼎沸。",
        "dynasty": "宋",
        "collection_info": null
    },
    {
        "uuid": "0ba79907c74a21eedf8f4b5ef759c49b",
        "title": "六祖赞",
        "author": "释了惠",
        "content": "不作樵夫作碓夫，只将脚力验精粗。\n知佗踏着踏不着，和米和糠到钵盂。",
        "dynasty": "宋",
        "collection_info": null
    },
    {
        "uuid": "e8e9d441cfe57e88a0bd9907c57c8b61",
        "title": "临济赞",
        "author": "释了惠",
        "content": "三玄非玄，三要非要。\n平地起戈矛，虚空剜孔窍。\n谁知未到黄檗山，尽大地人着贼了。",
        "dynasty": "宋",
        "collection_info": null
    },
    {
        "uuid": "19981adaa8b77c7fbd8c6557746d9cc1",
        "title": "大慧宏智揖让图赞",
        "author": "释了惠",
        "content": "既不以爵，又不叙齿。\n何得过谦，让之不已。\n若谓是临济家风，洞上宗旨，笑倒磨光黑交椅。",
        "dynasty": "宋",
        "collection_info": null
    },
    {
        "uuid": "230ce289be581bf43ed8e8b40857dd55",
        "title": "佛鑑和尚",
        "author": "释了惠",
        "content": "灵而不灵，不灵而灵。\n鬼不是鬼，神不是神。\n讪谤祖宗之魔孽，惑乱男女之妖精。\n天童一见便生嗔，未必灵岩肯卜邻。",
        "dynasty": "宋",
        "collection_info": null
    },
    {
        "uuid": "3b3e3d19b29df68f202a42cf1550649f",
        "title": "舍钱建阁深都寺",
        "author": "释了惠",
        "content": "非愚非贤，非亲非冤。\n渠不在后，我不在先。\n共行难行道路，欲了未了因缘。\n以松为誓，后五百年。\n咄，再来不直半文钱。",
        "dynasty": "宋",
        "collection_info": null
    },
    {
        "uuid": "e68ba0525599cb794593b6eb17c09848",
        "title": "小师智潮请赞",
        "author": "释了惠",
        "content": "㑃无讨处，强无讨处。\n刚道太虚空，纯是生铁铸。\n人言养子不及父，殊不知扬子江心有箇郭璞墓。",
        "dynasty": "宋",
        "collection_info": null
    },
    {
        "uuid": "3db4ef9cd519e994a938b039a84cad43",
        "title": "小师智广请赞",
        "author": "释了惠",
        "content": "泽广藏山，理能伏豹。\n父既不慈，子亦不孝。\n吉凶影象自分明，不用烧香求卦兆。",
        "dynasty": "宋",
        "collection_info": null
    },
    {
        "uuid": "a9d531a9e28e2440ea0c8c18b737c8cb",
        "title": "行堂请赞",
        "author": "释了惠",
        "content": "髮鬅鬙，貌棱层。\n没些火种，刚要传灯。\n破无准之有准，起南能之不能。\n有不会佛法者，许伊是箇师僧。\n恐人无信，立此为凭。",
        "dynasty": "宋",
        "collection_info": null
    },
    {
        "uuid": "a9145e7206fb488f16b5d896f33f0ea4",
        "title": "山行赞",
        "author": "释了惠",
        "content": "入火不燎眉，溺水不湿衣。\n目前巇崄，脚下平夷。\n纵移千百步，此节不曾移。",
        "dynasty": "宋",
        "collection_info": null
    },
    {
        "uuid": "bc3f32d7c33224c87597f1c31ef910c8",
        "title": "灵峰雪崖长老请赞",
        "author": "释了惠",
        "content": "老骨檛，恶冤家。\n无面目不听别人处分，得人憎不堪师位安排。\n衲僧要识渠端的，雪瀑千寻泻断崖。",
        "dynasty": "宋",
        "collection_info": null
    },
    {
        "uuid": "c09eb4e1272c4a82f44c6c2dc2084d80",
        "title": "僊岩海山长老请赞",
        "author": "释了惠",
        "content": "百炼金色不变，有人要见不得见，有底不愿见他面。\n不识腕头力，多于弦上辨。\n射透海山千万重，都来一隻蓬蒿箭。",
        "dynasty": "宋",
        "collection_info": null
    },
    {
        "uuid": "efc0c988c7b6f184cc8423fab1d62214",
        "title": "颂古",
        "author": "释了惠",
        "content": "雪峯踏者僧不杀，长生扶者僧不起。\n可怜一束烂枯藤，狼藉至今愁满地。",
        "dynasty": "宋",
        "collection_info": null
    }
]