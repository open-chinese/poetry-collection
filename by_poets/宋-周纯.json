[
    {
        "uuid": "c142a56d6c339487af2f17490de697fc",
        "title": "蓦山溪 江南春信",
        "author": "周纯",
        "content": "江南春信，望断人千里。\n魂梦入花枝，染相思、同心并蒂。\n鸳鸯名字，赢得一双双，无限意。\n凝烟水。\n念远教谁寄。\n毫端写兴，莫把丹青拟。\n墨客要卿卿，想临池、等闲梳洗。\n香衣黯淡，元不涴缁尘，怜缟袂。\n东风里。\n只恐于飞起。",
        "dynasty": "宋",
        "collection_info": null
    },
    {
        "uuid": "fe13831c2bbc5697a83ad0e1498222f4",
        "title": "满庭霜・满庭芳 脂泽休施",
        "author": "周纯",
        "content": "脂泽休施，铅华不御，自然林下真风。\n欲窥馀韵，何处问仙踪。\n路厌横桥夜雪，看暗淡、残月朦胧。\n无言处，丹青莫拟，谁寄染毫工。\n遥通。\n尘外信，寒生墨晕，依约形容。\n似疏疏斜影，蘸水摇空。\n收入云窗雾箔，春不老、芳意无穷。\n梨花雨，飘零尽也，难入梦魂中。",
        "dynasty": "宋",
        "collection_info": null
    },
    {
        "uuid": "df3bde219973ece9e18c65acd85ad62e",
        "title": "菩萨蛮 梅花韵似才人面",
        "author": "周纯",
        "content": "梅花韵似才人面。\n为伊写在春风扇。\n人面似花妍。\n花应不解言。\n在手微风动。\n勾引相思梦。\n莫用插酴醿。\n酴醿羞见伊。",
        "dynasty": "宋",
        "collection_info": null
    },
    {
        "uuid": "0e1bead68f36a12402045a6a1d705ba3",
        "title": "瑞鹧鸪 一痕月色挂帘栊",
        "author": "周纯",
        "content": "一痕月色挂帘栊。\n梅影斜斜小院中。\n狂醉有心窥粉面，梦魂无处避香风。\n愁来梦楚三千里，人在巫山十二重。\n咫尺蓝桥无处问，玉萧声断楚山空。",
        "dynasty": "宋",
        "collection_info": null
    }
]