[
    {
        "uuid": "a12ff32a360bf512d296e761c44d3357",
        "title": "贺新凉・贺新郎 出处男儿事",
        "author": "吴编修",
        "content": "出处男儿事。\n甚从前、说着渊明，放高头地。\n点检柴桑无剩粟，未肯低头为米。\n算此事、非难非易。\n三十年间如昨日，秀才瞒、撰到专城贵。\n饱共暖，已不翅。\n旁人问我归耶未。\n数痴年、平头六十，更须三岁。\n把似如今高一着，更好闻鸡禁市。\n总不似、长伸脚睡。\n六月荷风芗州路，北螺山、别是般滋味。\n今不去，视江水。",
        "dynasty": "宋",
        "collection_info": null
    },
    {
        "uuid": "629a447488d82e06d61247410ea1da88",
        "title": "八声甘州 系酒船、夜入古江楼",
        "author": "吴编修",
        "content": "系酒船、夜入古江楼，浑莫辨西东。\n叹从前眼底，一丁不识，四海曾空。\n老去休休莫莫，谁识旧元龙。\n尚解被襟去，赋大王雄。\n回首演仙高处，问赤松无恙，舍子何从。\n便不然学稼，犹有相牛翁。\n小婆娑、东家故舍，也着侬、四下二之中。\n芗州外溪风山月，鸥鹭盟同。",
        "dynasty": "宋",
        "collection_info": null
    },
    {
        "uuid": "449fc44b84c50da2fa516b369f846e07",
        "title": "摸鱼儿 予何人、此何时节",
        "author": "吴编修",
        "content": "予何人、此何时节，驾言我欲行志。\n青原煮豆然萁后，谁豢龙蛇赤子。\n心为碎。\n宽底是、翻疑又怕严底是。\n吾方左计。\n冷眼别人看，畏首畏尾，身复尚馀几。\n陶元亮，自古真奇男子。\n督邮尚若人耳。\n秋风一曲柴桑路，新秫炊香正美。\n黄鹄起。\n见说道、山光潭影皆欢喜。\n晴窗静倚。\n还我向来高，仙人羽客，别有一天地。",
        "dynasty": "宋",
        "collection_info": null
    }
]