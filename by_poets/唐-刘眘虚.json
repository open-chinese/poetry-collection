[
    {
        "uuid": "a424e328a520641c1cc69abd4384edd2",
        "title": "相和歌辞 江南曲",
        "author": "刘眘虚",
        "content": "美人何荡漾，湖上风月长。\n玉手欲有赠，裴回双鸣珰。\n歌声随渌水，怨色起朝阳。\n日暮还家望，云波横洞房。",
        "dynasty": "唐",
        "collection_info": null
    },
    {
        "uuid": "9b29b7fcbe5cfba5d70b98f4581b337c",
        "title": "江南曲",
        "author": "刘眘虚",
        "content": "美人何荡漾，湖上风日长。\n玉手欲有赠，裴回双明珰。\n歌声随绿水，怨色起青阳。\n日暮还家望，云波横洞房。",
        "dynasty": "唐",
        "collection_info": null
    },
    {
        "uuid": "632654550dd47232d99fd77dd45ab12d",
        "title": "九日送人",
        "author": "刘眘虚",
        "content": "海上正摇落，客中还别离。\n同舟去未已，远送新相知。\n流水意何极，满尊徒尔为。\n从来菊花节，早已醉东篱。",
        "dynasty": "唐",
        "collection_info": null
    },
    {
        "uuid": "0e09e8d5d95b91c7fd2b23de78d2ca12",
        "title": "暮秋扬子江寄孟浩然",
        "author": "刘眘虚",
        "content": "木叶纷纷下，东南日烟霜。\n林山相晚暮，天海空青苍。\n暝色况復久，秋声亦何长。\n孤舟兼微月，独夜仍越乡。\n寒笛对京口，故人在襄阳。\n咏思劳今夕，江汉遥相望。",
        "dynasty": "唐",
        "collection_info": null
    },
    {
        "uuid": "c42d200adae73fcd2794cbb187da26eb",
        "title": "浔阳陶氏别业",
        "author": "刘眘虚",
        "content": "陶家习先隐，种柳长江边。\n朝夕浔阳郭，白衣来几年。\n霁云明孤岭，秋水澄寒天。\n物象自清旷，野情何绵联。\n萧萧丘中赏，明宰非徒然。\n愿守黍稷税，归耕东山田。",
        "dynasty": "唐",
        "collection_info": null
    },
    {
        "uuid": "4c2f2a990178b6b2bd529527fbd454fd",
        "title": "登庐山峰顶寺",
        "author": "刘眘虚",
        "content": "孤峰临万象，秋气何高清。\n天际南郡出，林端西江明。\n山门二缁叟，振锡闻幽声。\n心照有无界，业悬前后生。\n虽知真机静，尚与爱网幷。\n方首金门路，未遑参道情。",
        "dynasty": "唐",
        "collection_info": null
    },
    {
        "uuid": "af616af5eda620d7886411f019d730aa",
        "title": "寻东溪还湖中作",
        "author": "刘眘虚",
        "content": "出山更回首，日暮清溪深。\n东岭新别处，数猨叫空林。\n昔游有初迹，此路还独寻。\n幽兴方在往，归怀復为今。\n云峰劳前意，湖水成远心。\n望望已超越，坐鸣舟中琴。",
        "dynasty": "唐",
        "collection_info": null
    },
    {
        "uuid": "cdc7689a931c18f0f3d9dbc4fa5fb08f",
        "title": "送韩平兼寄郭微",
        "author": "刘眘虚",
        "content": "上客夜相过，小童能酤酒。\n即为临水处，正值归鴈后。\n前路望乡山，近家见门柳。\n到时春未暮，风景自应有。\n余忆东州人，经年别来久。\n殷勤为传语，日夕念携手。\n兼问前寄书，书中復达否。",
        "dynasty": "唐",
        "collection_info": null
    },
    {
        "uuid": "f3d19cb930490aa2a94296b5f07f6131",
        "title": "寄阎防",
        "author": "刘眘虚",
        "content": "青冥南山口，君与缁锡邻。\n深路入古寺，乱花随暮春。\n纷纷对寂莫，往往落衣巾。\n松色空照水，经声时有人。\n晚心復南望，山远情独亲。\n应以修往业，亦惟立此身。\n深林度空夜，烟月资清真。\n莫叹文明日，弥年徒隐沦。",
        "dynasty": "唐",
        "collection_info": null
    },
    {
        "uuid": "ab94362eea6d8e840a9d22825c40a436",
        "title": "海上诗送薛文学归海东",
        "author": "刘眘虚",
        "content": "何处归且远，送君东悠悠。\n沧溟千万里，日夜一孤舟。\n旷望绝国所，微茫天际愁。\n有时近仙境，不定若梦游。\n或见青色古，孤山百里秋。\n前心方杳眇，后路劳夷犹。\n离别惜吾道，风波敬皇休。\n春浮花气远，思逐海水流。\n日暮骊歌后，永怀空沧洲。",
        "dynasty": "唐",
        "collection_info": null
    },
    {
        "uuid": "72f6f63fef29bdbf23bb645689fa89d7",
        "title": "越中问海客",
        "author": "刘眘虚",
        "content": "风雨沧洲暮，一帆今始归。\n自云发南海，万里速如飞。\n初谓落何处，永将无所依。\n冥茫渐西见，山色越中微。\n谁念去时远，人经此路稀。\n泊舟悲且泣，使我亦霑衣。\n浮海焉用说，忆乡难久违。\n纵为鲁连子，山路有柴扉。",
        "dynasty": "唐",
        "collection_info": null
    },
    {
        "uuid": "f0a9df436caf102700b0d12d0ac0f7a6",
        "title": "阙题",
        "author": "刘眘虚",
        "content": "道由白云尽，春与青溪长。\n时有落花至，远随流水香。\n闲门向山路，深柳读书堂。\n幽映每白日，清辉照衣裳。",
        "dynasty": "唐",
        "collection_info": null
    },
    {
        "uuid": "79f1f151e63dfcbea008e9ea1a6b0ea2",
        "title": "寄江滔求孟六遗文",
        "author": "刘眘虚",
        "content": "南望襄阳路，思君情转亲。\n偏知汉水广，应与孟家邻。\n在日贪为善，昨来闻更贫。\n相如有遗草，一为问家人。",
        "dynasty": "唐",
        "collection_info": null
    },
    {
        "uuid": "bee321aabaf7acdea18368da0442c125",
        "title": "积雪为小山",
        "author": "刘眘虚",
        "content": "飞雪伴春还，春庭晓自闲。\n虚心应任道，遇赏遂成山。\n峰小形全秀，岩虚势莫攀。\n以幽能皎洁，谓近可循环。\n孤影临冰境，寒光对玉颜。\n不随迟日尽，留顾岁华间。",
        "dynasty": "唐",
        "collection_info": null
    },
    {
        "uuid": "f93e8cfeae751b06780295a0d00c7f0e",
        "title": "赠乔琳",
        "author": "刘眘虚",
        "content": "去年上策不见收，今年寄食仍淹留。\n羡君有酒能共醉，羡君无钱能不忧。\n如今五侯不待客，羡君不问五侯宅。\n如今七贵方自尊，羡君不过七贵门。\n丈夫会应有知己，世上悠悠何足论。",
        "dynasty": "唐",
        "collection_info": null
    },
    {
        "uuid": "5b61f453913d1de9beefdcce774e7eb1",
        "title": "茙葵花歌",
        "author": "刘眘虚",
        "content": "昨日一花开，今日一花开。\n今日花正好，昨日花已老。\n人生不得长少年，莫惜床头酤酒钱。\n请君有钱向酒家，君不见茙葵花。",
        "dynasty": "唐",
        "collection_info": null
    },
    {
        "uuid": "417868c6350c544e3dfbc0fc3db66ca8",
        "title": "句",
        "author": "刘眘虚",
        "content": "归梦如春水，悠悠遶故乡。\n驻马渡江处，望乡待归舟。",
        "dynasty": "唐",
        "collection_info": null
    }
]