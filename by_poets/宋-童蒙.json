[
    {
        "uuid": "8739b863cb81cba54cdb38b5cea66a77",
        "title": "宿青绥铺",
        "author": "童蒙",
        "content": "跋涉千千里，我行亦良勤。\n戒途桂林腊，解辔盱水春。\n赤石照病眼，红泉濯征尘。\n麻姑顾我笑，问别何所因。\n忆昨罢清江，中兴初甲寅。\n去家十五年，一扫先君坟。\n未及亲旧语，遽随犬羊奔。\n幕燕遂如客，月鹊无安村。\n得官峤南州，欲访出世人。\n御虎信有命，生还聊一欣。\n此事姑置之，既往安足论。\n山神似相怜，静扫群峰云。",
        "dynasty": "宋",
        "collection_info": null
    }
]