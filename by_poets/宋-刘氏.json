[
    {
        "title": "沁园春 我生不辰",
        "author": "刘氏",
        "content": "我生不辰，逢此百罹，况乎乱离。\n奈恶因缘到，不夫不主，被擒捉去。\n为妾为妻。\n父母公姑，弟兄姐妹，流落不知东与西。\n心中事，把家书写下，分付伊谁。\n越人北向燕支。\n回首望、雁峰天一涯。\n奈翠鬟云软，笠儿怎带，柳腰春细，马性难骑。\n缺月疏桐，淡烟衰草，对此如何不泪垂。\n君知否，我生于何处，死亦魂归。",
        "dynasty": "宋",
        "collection_info": null
    },
    {
        "title": "重游西湖",
        "author": "刘氏",
        "content": "西湖湖上山如画，二十年前曾客来。\n飞絮蒲城归未得，江南老却贺方回。",
        "dynasty": "宋",
        "collection_info": null
    },
    {
        "title": "诗二首  其一",
        "author": "刘氏",
        "content": "拔地高厓如铁色，拂天老树作寒声。\n他年记宿楁台夜，便是南归第一程。",
        "dynasty": "宋",
        "collection_info": null
    },
    {
        "title": "诗二首  其二",
        "author": "刘氏",
        "content": "囊无金絫贫如故，镜有丝生老奈何。\n一事尚堪夸北客，来时诗少去时多。",
        "dynasty": "宋",
        "collection_info": null
    },
    {
        "title": "五月二十七日游诸洞",
        "author": "刘氏",
        "content": "来南百虑拙，所得惟幽寻。\n矧余玉雪友，共此丘壑心。\n江亭俯虚旷，穴室穷邃深。\n是时薄雨收，白霭笼青岑。\n弃筇追野步，却扇开风襟。\n炎方岂必好，差远鞞鼓音。\n且愿海道清，莫问神州沉。\n徘徊惜景短，留滞畏老侵。\n昨游感莺咔，今至闻蝉吟。\n常恐官事絷，佳日妨登临。\n避如逃学儿，汲汲贪寸阴。\n何因释胶扰，把臂借入林。",
        "dynasty": "宋",
        "collection_info": null
    },
    {
        "title": "题莒口铺诗",
        "author": "刘氏",
        "content": "终朝行半驿，时有数家居。\n店少闻滩壮，程遥见堠疏。\n山歌农设醴，野饭仆烹蔬。\n禽鸟先栖宿，劳生恨不如。",
        "dynasty": "宋",
        "collection_info": null
    }
]