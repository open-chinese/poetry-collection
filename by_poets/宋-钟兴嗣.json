[
    {
        "title": "浯溪",
        "author": "钟兴嗣",
        "content": "羯奴祸唐室，宗社已倾危。\n翠华幸西蜀，大物孰主持。\n储君起灵武，事亦从权宜。\n人望既有属，姦孽就诛夷。\n次山忧国切，闻此喜可知。\n归美颂君父，隠恶义当为。\n涪翁仗正论，凛然寓刺规。\n指擿心中过，併及宫闱微。\n兹用春秋法，肃宗其何词。\n曾无一半语，追咎元子非。\n后来好事辈，往往互诋讥。\n或立党同意，或费解嘲诗。\n识者具眼力，理解夫奚疑。\n盍观我宋朝，崖上中兴碑。\n光尧再造绩，炳若日星垂。\n功成体天道，退处志莫移。\n神器亲付授，嗣皇犹恳辞。\n数四不获命，黾勉祗受之。\n饬躬备敬养，朝夕益孳孳。\n君不见帝典书之盛，端由揖逊基。\n二圣尽慈孝，尧舜并驱驰。\n俯视于李唐，德业有醇疵。\n惟余克復愿，天每靳其机。\n孙支继述责，未有易今时。\n出兵弔遗黎，孰不迎王师。\n免使读颂者，怀愤徒伤悲。",
        "dynasty": "宋",
        "collection_info": null
    }
]