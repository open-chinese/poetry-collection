[
    {
        "uuid": "1c67e959b6b1da19fb13ca1baf4e4d6b",
        "title": "阮郎归 闲来溪上有云飞",
        "author": "陈康伯",
        "content": "闲来溪上有云飞。\n溪光接翠微。\n江南三月落花时。\n春波去棹迟。\n寻竹路，破林扉。\n苍台旧钓矶。\n欲归回首未成归。\n黄尘满素衣。",
        "dynasty": "宋",
        "collection_info": null
    },
    {
        "uuid": "34ae22b63673c92a1225b0c8e9c3db7d",
        "title": "浪淘沙 台上凭阑干",
        "author": "陈康伯",
        "content": "台上凭阑干。\n犹怯春寒。\n被谁偷了最高山。\n将谓六丁移取去，不在人间。\n却是晓寒闲。\n特地遮栏。\n与天一样自漫漫。\n喜得东风收卷尽，依就追还。",
        "dynasty": "宋",
        "collection_info": null
    },
    {
        "uuid": "a10f965055dd6bcb0a239e611f816abb",
        "title": "书弋阳馆",
        "author": "陈康伯",
        "content": "忆昨东京拜相时，武夫前导争驱驰。\n上奉天子一人命，下率百寮罗纲维。\n泰阶赐膳侑金币，上食供进黄门赍。\n夜来胡尘犯边土，手握亿万兵擒虏。\n挥扬杀气横九秋，指挥猛将皆貔虎。\n八荒扫荡沙漠空，旋师奏凯明皇宫。\n英雄富贵皆长事，辞荣解绶归兴浓。\n白石如玉泉如酥，河清海晏乐耕锄。\n雉鸣麦秀花卉敷，亲朋会合情欢娱。\n有子可教孙可训，有书可读田可租。\n常愿年丰五谷登，斯民安堵心则愉。",
        "dynasty": "宋",
        "collection_info": null
    },
    {
        "uuid": "6c63778d00a12483338a29303abc1879",
        "title": "题龟峯",
        "author": "陈康伯",
        "content": "形势如龟禀赋奇，昂头曳尾向溪湄。\n石色烝霞红甲润，苔痕湿雨绿毛垂。\n恍如献瑞在官日，犹似呈书出洛时。\n千秋矻立层霄表，寿比乔松可等期。",
        "dynasty": "宋",
        "collection_info": null
    },
    {
        "uuid": "9e8331b5a5c5675ad701d0eb8978207f",
        "title": "题闽县西湖",
        "author": "陈康伯",
        "content": "凿开百顷碧融融，颍上钱塘约略同。\n杨柳两堤连绿荫，芰荷十里馥香风。\n波涵翠巘层层出，潮接新河处处通。\n舆诵载涂农事起，从今岁岁作年丰。",
        "dynasty": "宋",
        "collection_info": null
    },
    {
        "uuid": "348a55042d32f60011e276cb1b331287",
        "title": "送叶守",
        "author": "陈康伯",
        "content": "海国民皆兴礼义，潢池盗已息干戈。\n农桑四境丰年屡，箫鼓千村叶气多。",
        "dynasty": "宋",
        "collection_info": null
    }
]