[
    {
        "title": "题汪水云诗卷  其一",
        "author": "聂守真",
        "content": "汴堤杨柳摇春风，翠华南幸紫禁空。\n雕栏玉砌明月冷，羽人规作神仙宫。\n苏堤杨柳飘晴雪，又见紫鸾催驾发。\n沉香亭北鶑乱啼，金殿又成诸佛剎。\n东南王气一旦终，干坤四海今会同。\n兴亡成败自有数，不由人力由天公。\n二龙南翔一龙北，凤隻鸾孤重铩翮。\n南龙苦热北龙寒，鸾凤欲飞飞不得。\n周原禾黍秋离离，含光草色春萋萋。\n露盘应拆声动地，金铜仙人空泪垂。\n来今往古知几代，嬴颠刘蹶浮云改。\n□平抵掌笑不言，会见桑田变沧海。",
        "dynasty": "宋",
        "collection_info": null
    },
    {
        "title": "题汪水云诗卷  其二",
        "author": "聂守真",
        "content": "三日钱塘海不波，子婴繫组纳山河。\n兵临鲁国犹弦诵，客过殷墟独啸歌。\n铁马渡江功赫奕，铜人辞汉泪滂沱。\n知章喜得黄冠赐，野水閒云一钓簑。",
        "dynasty": "宋",
        "collection_info": null
    },
    {
        "title": "题汪水云诗卷  其三",
        "author": "聂守真",
        "content": "一曲丝桐奏未休，萧萧笳鼓禁宫秋。\n湖山有意风云变，江水无情日夜流。\n供奉自歌南渡曲，拾遗能赋北征愁。\n仙人一去无消息，沧海桑田空白头。",
        "dynasty": "宋",
        "collection_info": null
    },
    {
        "title": "读水云丙子集  其一",
        "author": "聂守真",
        "content": "一夕缁尘蔽海东，潮头无力障西风。\n汗沾铁马唐陵在，泪洒铜仙汉祚终。\n昨日又闻金盌出，他年谁信瓦棺空。\n中郎未抵支郎惨，地老天荒恨莫穷。",
        "dynasty": "宋",
        "collection_info": null
    },
    {
        "title": "读水云丙子集  其二",
        "author": "聂守真",
        "content": "宇宙仓皇过一春，鶑花无主亦销魂。\n冰霜不入狼头帽，风雨偏凌犊鼻裈。\n击楫当年无祖逖，闻鸡中夜有刘琨。\n五陵佳气飘扬尽，谁识龙颜旧子孙。",
        "dynasty": "宋",
        "collection_info": null
    },
    {
        "title": "读水云丙子集  其三",
        "author": "聂守真",
        "content": "别了金台尺五天，归来行橐夜光县。\n剑横碧落琴收匣，云住青山水到渊。\n锡宴屡陪蓬岛客，唱酬休忆蕊宫仙。\n故家只在西湖上，好在晴光雨色边。",
        "dynasty": "宋",
        "collection_info": null
    },
    {
        "title": "诏赦至感而有诗",
        "author": "聂守真",
        "content": "干坤杀气正沉沉，又听燕台降德音。\n万口尽传新诏好，累朝谁念旧恩深。\n分茅裂土将军志，问舍求田父老心。\n丽正立班犹昨日，小臣无语泪霑襟。",
        "dynasty": "宋",
        "collection_info": null
    },
    {
        "title": "哀被掳妇",
        "author": "聂守真",
        "content": "当年结髪在深闺，岂料人生有别离。\n到底不知因色误，马前犹自买臙脂。",
        "dynasty": "宋",
        "collection_info": null
    },
    {
        "title": "咏胡妇",
        "author": "聂守真",
        "content": "双柳垂鬟别样梳，醉来马上倩人扶。\n江南有眼何曾见，争捲珠帘看固姑。",
        "dynasty": "宋",
        "collection_info": null
    }
]