[
    {
        "uuid": "6ab296e3eb239f4049e2346e70f7ad6e",
        "title": "游武夷作  其一",
        "author": "陈韡",
        "content": "阆风元不隔扃扉，桑柘松筠匼匝围。\n溪贯一原藏曲折，山罗万象欲腾飞。\n仙坛起雾成丹竈，玉女披霞作綵衣。\n寂寂幔亭天籁息，笙箫疑向夜深归。",
        "dynasty": "宋",
        "collection_info": null
    },
    {
        "uuid": "7061472188d40daf2717bfd1240250bf",
        "title": "游武夷作  其二",
        "author": "陈韡",
        "content": "来为羣元扣右扉，香生琼宇碧油围。\n前驺所过风俱静，幽鸟不惊云与飞。\n清啸一山旋暮角，和蒸九曲未秋衣。\n胜游英槩真奇遇，卷入豪端放棹归。",
        "dynasty": "宋",
        "collection_info": null
    },
    {
        "uuid": "2ecb7a345ae5c280aa8b7a8ce9d9c824",
        "title": "武夷筑精舍",
        "author": "陈韡",
        "content": "浮世何尝有定居，惬情便可着茅庐。\n久知名利为缰锁，爱此溪山似画图。\n种菊疎篱慕陶令，栽梅浅水学林逋。\n只须此地延风月，休问君王乞鑑湖。",
        "dynasty": "宋",
        "collection_info": null
    },
    {
        "uuid": "72bcd4f765587e3bc07ebaac2fb83dec",
        "title": "初夏郊行",
        "author": "陈韡",
        "content": "羽檄暂稀槐昼永，出郊远眺得神清。\n田间野水纵横注，林外娇鶑自在鸣。\n为羡僧闲逢寺饮，要知民乐遶村行。\n逢迎尚有山花在，见识闻香不识名。",
        "dynasty": "宋",
        "collection_info": null
    },
    {
        "uuid": "1675d4f4fee9b935a8d9815782aeff03",
        "title": "句",
        "author": "陈韡",
        "content": "寄语园丁勤刬草，有时病叟出看花。",
        "dynasty": "宋",
        "collection_info": null
    }
]