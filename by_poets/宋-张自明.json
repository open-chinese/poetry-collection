[
    {
        "uuid": "26490545cc7678c71d1a6d45b203c561",
        "title": "观邸报",
        "author": "张自明",
        "content": "西风飒飒雨潇潇，小小人家短短桥。\n独倚阑干数鹅匹，一声孤雁在云霄。",
        "dynasty": "宋",
        "collection_info": null
    },
    {
        "uuid": "b7931e5987ced12adb0e7c3d4ffbceaf",
        "title": "和方信孺题云崖轩",
        "author": "张自明",
        "content": "万里风烟倚瘦藜，湘南曾自一登陴。\n云崖知在宜山麓，水月传夸古洞奇。\n四字丹书无梦见，千峰苍玉有谁诗。\n门前繫马松阴下，鸦背斜阳影屡移。",
        "dynasty": "宋",
        "collection_info": null
    },
    {
        "uuid": "79f6420770365c7febd0832a9fb6b8a5",
        "title": "游朝阳洞次孙机宜韵  其一",
        "author": "张自明",
        "content": "绿野年来喜有秋，行春到处小淹留。\n朝阳亭上初披雾，水月岩中更枕流。\n竹径不容周俗驾，桃蹊还泊晋渔舟。\n遨头自愧非元老，滥总师干乏壮猷。",
        "dynasty": "宋",
        "collection_info": null
    },
    {
        "uuid": "4942aaea323b1ce3a56ef3adf4156880",
        "title": "游朝阳洞次孙机宜韵  其二",
        "author": "张自明",
        "content": "乘轺初至忆前秋，岂意持麾尚此留。\n立屋得僧成宴喜，游山如谢欠风流。\n劝酬同把菊花盏，来往自操莲叶舟。\n向晚洞门烟渐锁，祗应归兴更宜犹。",
        "dynasty": "宋",
        "collection_info": null
    },
    {
        "uuid": "dbe50268107a9002089be805d2bf13fe",
        "title": "水月洞",
        "author": "张自明",
        "content": "癸水江头石似浮，银河影裏月如鈎。\n无人弄杵看蟾兔，有客乘槎访斗牛。\n自古鹊桥传七日，何年桂子落三秋。\n金轮待欲长无缺，玉斧仍须妙手修。",
        "dynasty": "宋",
        "collection_info": null
    },
    {
        "uuid": "f7500ccbd697ec9b2e34bec1a90af773",
        "title": "栖霞洞",
        "author": "张自明",
        "content": "玉洞沉沉锁碧虚，月华曾伴日华居。\n刀圭影触金丸弹，蝉蜕形留锦鲤鱼。\n旧隠已荒三径草，仙人忽授数行书。\n丹霞自有栖真处，十里松风可跨馿。",
        "dynasty": "宋",
        "collection_info": null
    },
    {
        "uuid": "203754b55ee900d7ced125514deb879b",
        "title": "游华景洞",
        "author": "张自明",
        "content": "拂破苍苔觅旧题，五言觅得晚唐诗。\n岩光人忆遗名好，华景天开一段奇。\n铁锁掣关躔壁垒，玉梯穿路透瑶池。\n古心未展閒游戏，惭愧平生华子期。",
        "dynasty": "宋",
        "collection_info": null
    },
    {
        "uuid": "cb3ef06ee98c70e836424acd008ea1c7",
        "title": "清秀山次韵",
        "author": "张自明",
        "content": "甲子循环各一时，又逢青犬护岩扉。\n金墉城锁瑶池苑，苍玉楼铺锦地衣。\n万里西风生木末，数声湘竹叫云归。\n明朝天上秋期近，问讯河边织女机。",
        "dynasty": "宋",
        "collection_info": null
    },
    {
        "uuid": "e1164ec178f9762b35310a600f38581d",
        "title": "龙隠庵",
        "author": "张自明",
        "content": "南山山北北山南，一洞中分路口三。\n孤鹤叫云声自远，懒龙悭雨睡方酣。\n襄公淡墨留苍壁，太史高风拂翠岚。\n百尺岩前清绝地，道人先我着茅庵。",
        "dynasty": "宋",
        "collection_info": null
    },
    {
        "uuid": "d9baf2dc172c459dfac8818addae8fd0",
        "title": "白龙洞",
        "author": "张自明",
        "content": "白龙洞口白龙台，一俯南天眼豁开。\n苍壁漫题三数字，后人还笑我曾来。",
        "dynasty": "宋",
        "collection_info": null
    },
    {
        "uuid": "1eee2b7cf5dc7b42bb440a69e78c3fb4",
        "title": "丹霞岩",
        "author": "张自明",
        "content": "玉玲珑外玉崔巍，曾与三贤识面来。\n自有此山纔有此，游人于此合裴回。",
        "dynasty": "宋",
        "collection_info": null
    }
]