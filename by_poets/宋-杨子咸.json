[
    {
        "title": "木兰花慢 紫凋红落后",
        "author": "杨子咸",
        "content": "紫凋红落后，忽十丈，玉虬横。\n望众绿帏中，蓝田璞碎，鲛室珠倾。\n柔条系风无力，更不禁、连日峭寒清。\n空与蝶圆香梦，枉教莺诉春情。\n深深。\n苔径悄无人。\n栏槛湿香尘。\n叹宝髻髼松，粉铅狼藉，谁管飘零。\n不愁素云易散，恨此花、开后更无春。\n安得胡床月夜，玉醅满蘸瑶英。",
        "dynasty": "宋",
        "collection_info": null
    }
]