[
    {
        "uuid": "5a9b280e1d8b907e5b1a8aa13cc671a9",
        "title": "召赴资政殿听读诗义感事",
        "author": "吴充",
        "content": "雪销鳷鹊御沟融，燕见殊恩缀上公。\n昼日乍惊三接宠，正风获听二南终。\n解颐共仰天颜喜，墙面裁容圣域通。\n午漏渐长知禹锡，侍臣何术补尧聪。",
        "dynasty": "宋",
        "collection_info": null
    },
    {
        "uuid": "b632190fe161132d6f915e286e6599e5",
        "title": "送张君宰吴江",
        "author": "吴充",
        "content": "全吴风景好，之子去弦歌。\n夜犬惊胥少，秋鲈饷客多。\n县楼疑海蜃，衙鼓答江鼍。\n遥想晨鳬下，长桥正绿波。",
        "dynasty": "宋",
        "collection_info": null
    },
    {
        "uuid": "1d85cefed59f8360b34a6c4fdf2c6539",
        "title": "送程给事知越州  其一",
        "author": "吴充",
        "content": "风力号强明，三朝选寄荣。\n谁非千骑长，独就五羊城。\n仙殿图书掩，山阴父老迎。\n蓬莱登望好，太守擅诗名。",
        "dynasty": "宋",
        "collection_info": null
    },
    {
        "uuid": "95795a910813c4d380d8842549747adf",
        "title": "送程给事知越州  其二",
        "author": "吴充",
        "content": "曾乘使君马，数上豫章楼。\n北阙领新命，西山追旧游。\n使星催县弩，乡月伴仙舟。\n却顾区区者，风波鬓已秋。",
        "dynasty": "宋",
        "collection_info": null
    },
    {
        "uuid": "f250eed777549d9b58dbaeb727334322",
        "title": "岁日书事",
        "author": "吴充",
        "content": "拂露屠苏酒满巡，越山如鬣水如鳞。\n日边虽望龙庭远，海上初传凤历新。\n好景融融来破雪，和风细细欲黏人。\n莫言老守无心计，排比宾寮醉过春。",
        "dynasty": "宋",
        "collection_info": null
    },
    {
        "uuid": "d256b9f1b95dd9b579133bf639428444",
        "title": "史院席上作",
        "author": "吴充",
        "content": "兰台开史局，玉斝赐君余。\n宾友求三事，规摹本八书。\n汗青裁仿此，衰白盍归欤。\n诏许从容会，何妨醉上车。",
        "dynasty": "宋",
        "collection_info": null
    },
    {
        "uuid": "79aed1be882215def468a3ed6add5f75",
        "title": "题招题院静照堂",
        "author": "吴充",
        "content": "人说招题好，师从静照来。\n亲携玉堂句，徐叩荜门开。\n好事能如此，题诗岂易哉。\n明年得东守，繫舸一徘徊。",
        "dynasty": "宋",
        "collection_info": null
    },
    {
        "uuid": "d117ec9480601941f5602e17d84ab052",
        "title": "众乐亭",
        "author": "吴充",
        "content": "使君新自四明归，邀我同为众乐诗。\n山川可爱惜不见，昼想夕思心为罢。\n怳然神遇若有得，赍身乃在天之涯。\n涨海连空四无岸，天吴却坐鲛人观。\n以手挥弄日月丹，能令桑田变瀰漫。\n海边偶到山城中，山城二月多春风。\n牛羊闲暇夕阳晚，楼阁参差朝雾浓。\n一泓山溜佛头绿，环以翠屏屏六曲。\n人烟扰扰事嬉游，落花啼鸟更汀洲。\n中为台榭斗十二，上有藻井排文楸。\n旁人指点此何许，云是四明行乐处。\n此乐为民非为身，始是集贤钱使君。\n使君风韵谁之比，政事次公诗短李。\n醉凭熊轼劝耕畴，狂取螺杯翻舞袂。\n侬爱使君君勿归，诏书夺之知何为。\n闻侍玉皇香案侧，银台深阻无消息。\n意迷却悟坐空斋，忽省君诗昨日来。\n迭纸为君书所见，不知众乐诚然哉。",
        "dynasty": "宋",
        "collection_info": null
    },
    {
        "uuid": "0a8e5f97d5b61efa3a88e2397a903759",
        "title": "句  其一",
        "author": "吴充",
        "content": "南郭迎天使，东郊诏隠人。",
        "dynasty": "宋",
        "collection_info": null
    },
    {
        "uuid": "b718e57cecb7d43cc9cc0763551a7a0a",
        "title": "句  其二",
        "author": "吴充",
        "content": "压角旧仪烦阁老，濡毫逋责费公移。",
        "dynasty": "宋",
        "collection_info": null
    }
]