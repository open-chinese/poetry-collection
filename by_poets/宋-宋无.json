[
    {
        "title": "乌夜啼",
        "author": "宋无",
        "content": "露华洗天天堕水，烛光烧云半空紫。\n西施夜醉芙蓉洲，金丝玉簧咽清秋。\n鼙鼓鞭月行春雷，洞房花梦酣不迴。\n宫中夜夜啼栖乌，美人日日歌吴歈。\n吴王国破歌声绝，鬼火青荧生碧血。\n千年坏冢耕狐兔，乌衔纸钱挂枯树。\n髑髅无语满眼泥，曾见吴王歌舞时。\n乌夜啼，啼为谁。\n身前欢乐身后悲，空留瑟怨传相思。\n乌夜啼，啼别离。",
        "dynasty": "宋",
        "collection_info": null
    },
    {
        "title": "自君之出矣二首  其一",
        "author": "宋无",
        "content": "自君之出矣，妾不出闺门。\n怀君不敢恨，惟有感君恩。",
        "dynasty": "宋",
        "collection_info": null
    },
    {
        "title": "自君之出矣二首  其二",
        "author": "宋无",
        "content": "自君之出矣，妾自奉尊嫜。\n知君不思妾，亦当思故乡。",
        "dynasty": "宋",
        "collection_info": null
    },
    {
        "title": "公无渡河",
        "author": "宋无",
        "content": "九龙争珠战渊底，洪涛万丈涌山起。\n鳄鱼张口奋灵齿，含沙射人毒如矢。\n宁登高山莫涉水，公无渡河，公不可止。\n河伯娶妇蛟龙宅，公无白璧献河伯，恐公身为泣珠客。\n公无渡河公不然，忧公老命沉黄泉。\n公沉黄泉，公勿怨天。",
        "dynasty": "宋",
        "collection_info": null
    },
    {
        "title": "战城南",
        "author": "宋无",
        "content": "汉兵鏖战城南窟，雪深马僵汉城没。\n冻指控弦指断折，寒肤着铁肤皲裂。\n军中七日不火食，手杀降人吞热血。\n汉悬千金购首级，将士衔枚夜深入。\n天愁地黑声啾啾，鞍下髑髅相对泣。\n偏裨背负八十创，破旗裹尸横道旁。\n残卒忍死哭空城，露布独有都护名。",
        "dynasty": "宋",
        "collection_info": null
    },
    {
        "title": "公莫舞",
        "author": "宋无",
        "content": "公莫舞，公莫舞，鸿门王气归真主。\n何人睚眦赤龙子，手循玉玦目相语。\n令公莫舞公楚舞，剑光射日白虹吐。\n人发杀机天不与，撞斗帐中唉亚父，霸业明朝弃如土。",
        "dynasty": "宋",
        "collection_info": null
    },
    {
        "title": "长门怨",
        "author": "宋无",
        "content": "金壶咽泪莲花涩，银箭浮迟渴乌泣。\n知更阿监罗袜冰，暝对星河玉阶立。\n内官唱漏催晓筹，芙蓉梦破燕支愁。\n起来妆罢窥绣户，三十六院残烛幽。\n建章风传凤吹远，翠华晨幸昭仪馆。\n箜篌不语心自语，愁长如天恨天短。\n红裀暖踏杨花雪，绛缕閒封守宫血。\n鹦鹉空猜警跸声，春寒紧护流苏结。",
        "dynasty": "宋",
        "collection_info": null
    },
    {
        "title": "宝剑谣",
        "author": "宋无",
        "content": "铁精苍玉龙，景潜万丈虹。\n孤电走白日，老冰立秋空。\n提出天地愁，八极来清风。\n未逢龙准帝，古匣尘土蒙。\n大蛇当道兮若断秋蓬，呜呼宝剑兮亦将遇乎英雄。",
        "dynasty": "宋",
        "collection_info": null
    },
    {
        "title": "枯鱼过河泣",
        "author": "宋无",
        "content": "北溟有鲲，歕薄昆崙，气吞积石摧禹门。\n过河河水枯，踪迹困泥涂。\n垂涎向海若，能济涓滴无。\n中流有鲂鲤，不贷斗升水。\n巨口走噞喁，逆游莫若鲔。\n鲲兮鲲兮，尔泣何由。\n龙伯知决雨，津倒天池。\n洚水横行，随鲲所之。\n扬鳍为谢鲂与鲤，还有桃花春涨时。",
        "dynasty": "宋",
        "collection_info": null
    },
    {
        "title": "玉津园弃景钟歌",
        "author": "宋无",
        "content": "炎精不灵火不德，赤熛怒帝丧英魄。\n羿弓射日日无光，黄金大镛破釜色。\n天崩七庙移神虚，鬼哭长陵一抔土。\n十二盘倾夜月寒，汉铜仙人泪如雨。\n六龙屈曲眠秋草，草根蟪蛄语昏晓。\n紫苔满地愁古春，东风吹得干坤老。\n蜗涎鸟篆银泥剥，乌啄蒲牢戏左角。\n更残漏断声莫闻，凡鷄司晨尊铁铎。",
        "dynasty": "宋",
        "collection_info": null
    },
    {
        "title": "妾薄命",
        "author": "宋无",
        "content": "云母屏，琢春冰，鲛女织绡蝉翼轻。\n比妾妾薄命，比君君薄情。\n红绵拭镜照胆明，还疑妾貌非倾城。\n倾城从来有人妒，况復君心不如故。\n故人心尚峰九疑，新妾那能无故时。\n补天天高，填海海深。\n不食莲菂，不知妾心。",
        "dynasty": "宋",
        "collection_info": null
    },
    {
        "title": "天马歌",
        "author": "宋无",
        "content": "天马天上龙，驹生天汉间。\n两目夹明月，蹄削昆崙山。\n元气饮沆瀣，跃步超人寰。\n天上玉帝老不骑，饥食虎豹晓出关。\n灭没流彗姿，歘忽紫电颜。\n黄道三十六万里，日驰週天去復还。\n时乎降精渥洼中，龙性变化终难攀。\n天马来，瑞何朝。\n化为龙，应童谣。\n驺虞仁兽耻在垧，龙亦绝迹归赤霄。\n风沙岂无大宛种，虽有八极安能超。\n天马来，云雾开。\n天厩騕褭鸣龙媒，龙媒不鸣鸣驽骀。",
        "dynasty": "宋",
        "collection_info": null
    },
    {
        "title": "古砚歌",
        "author": "宋无",
        "content": "神娲踏云补天去，遗下一团苍黑天。\n千年万年干不得，长带盘古青紫烟。\n玉工剖天天化石，石内星精有余魄。\n琱光发炯成禹璧，海王川后输玄液。\n帝青呵雾坤倪湿，匣月不开太阴泣。\n破天残缺无人补，一穴丝丝漏春雨。\n空藏老石磨今古，补天何时与天语。",
        "dynasty": "宋",
        "collection_info": null
    },
    {
        "title": "五杂组  其一",
        "author": "宋无",
        "content": "五杂组，角黍丝。\n往復还，借书瓻。\n不得已，居九夷。",
        "dynasty": "宋",
        "collection_info": null
    },
    {
        "title": "五杂组  其二",
        "author": "宋无",
        "content": "五杂组，冠冕缨。\n往復还，戍卒更。\n不得已，困平城。",
        "dynasty": "宋",
        "collection_info": null
    },
    {
        "title": "湖上意",
        "author": "宋无",
        "content": "晚过鸳鸯浦，无心唱采莲。\n莫嗔兰桨急，为要趁前船。",
        "dynasty": "宋",
        "collection_info": null
    },
    {
        "title": "江上意",
        "author": "宋无",
        "content": "朝来暮还去，寒潮不曾住。\n江水亦有情，佳期几番误。",
        "dynasty": "宋",
        "collection_info": null
    },
    {
        "title": "甘露寺放舶至瓜洲风作",
        "author": "宋无",
        "content": "天造西来险，山迴北固形。\n断崖缠赤日，孤柱擘苍溟。\n此地何能限，长江或有灵。\n然犀夜照浪，饮马晓吞星。\n铁锁沈寥廓，楼船没杳冥。\n干坤一衣带，吴楚两邮亭。\n击楫人人倦，吹笳处处听。\n海门沙自白，瓜步草犹青。\n梦堕浮家乐，魂遭捩柁醒。\n计程秋猎地，问舍暮渔汀。\n倏忽波涛变，匆忙网罟停。\n疾飙移蚌室，暗雨卷龙庭。\n赑屃鼋鼍壮，谽谺树石腥。\n危樯连偪仄，高岸失竛竮。\n世事无深测，生涯独未宁。\n愁烦復消释，题咏纪曾经。",
        "dynasty": "宋",
        "collection_info": null
    },
    {
        "title": "送邓侍郎归江西",
        "author": "宋无",
        "content": "中国衣冠尽，孤臣蹈海迴。\n秦思鲁连操，汉忆贾生才。\n天远文星隠，江平画鹢摧。\n人寻芳草去，雁到故乡来。\n山色催行棹，波声送客杯。\n身还苏武节，梦泣李陵台。\n水落蛟龙缩，城空鼓角哀。\n苍梧云浩荡，黄屋浪崔嵬。\n夜雨江蓠湿，春风杜若开。\n祇令少微动，慎莫应三台。",
        "dynasty": "宋",
        "collection_info": null
    },
    {
        "title": "李翰林墓  其一",
        "author": "宋无",
        "content": "嗜酒傲明时，何因贺监知。\n承恩金马诏，失意玉环词。\n名与三闾并，身将四皓期。\n匡山有书读，应亦嘆归迟。",
        "dynasty": "宋",
        "collection_info": null
    },
    {
        "title": "李翰林墓  其二",
        "author": "宋无",
        "content": "一骑紫鲸去，空掩谢山茔。\n落月今谁弔，长庚夜自明。\n干坤沈秀气，江水带哀声。\n天上多宫府，文章不可轻。",
        "dynasty": "宋",
        "collection_info": null
    },
    {
        "title": "长相思",
        "author": "宋无",
        "content": "昨夜相逢处，朦胧春梦中。\n辽西书不到，莫是戍辽东。",
        "dynasty": "宋",
        "collection_info": null
    },
    {
        "title": "月上人还西湖",
        "author": "宋无",
        "content": "南峰归度夏，旧业在烟霏。\n半夜闻清磬，一灯明翠微。\n云萝寻寺远，猿狖见人稀。\n想到经行处，天花绕锡飞。",
        "dynasty": "宋",
        "collection_info": null
    },
    {
        "title": "次友人春别",
        "author": "宋无",
        "content": "波流云散碧天空，鱼雁沈沈信不通。\n杨柳昏黄晚西月，梨花明白夜东风。\n秋千庭院人初下，春半园林酒正中。\n背倚栏桿思往事，画楼魂梦可曾同。",
        "dynasty": "宋",
        "collection_info": null
    },
    {
        "title": "答王子长",
        "author": "宋无",
        "content": "病后得书频，情知未立身。\n孤灯风雨夜，两处别离人。\n乙鸟归来社，辛夷开过春。\n如逢元白问，莫说为诗贫。",
        "dynasty": "宋",
        "collection_info": null
    },
    {
        "title": "废宅",
        "author": "宋无",
        "content": "金谷花开得几春，东风吹逐路傍尘。\n蛙鸣私地为官地，燕认新人是故人。\n珠履卖钱豪客散，玉钗乘传舞娥颦。\n兽环一锁歌钟断，时有鸮声恐四邻。",
        "dynasty": "宋",
        "collection_info": null
    },
    {
        "title": "春愁",
        "author": "宋无",
        "content": "金雁尘香暗凤絃，红绳风紧阁秋千。\n园林寂寞无鶑燕，一段春愁是杜鹃。",
        "dynasty": "宋",
        "collection_info": null
    },
    {
        "title": "南峰宴坐僧",
        "author": "宋无",
        "content": "空岩槁木形，入定掩松扃。\n鹊供衔来果，猿看诵罢经。\n云霞埋衲重，苔藓上鞋青。\n只有樵人识，曾因采茯苓。",
        "dynasty": "宋",
        "collection_info": null
    },
    {
        "title": "访山中隠者",
        "author": "宋无",
        "content": "遥闻捣药声，知有幽人家。\n相寻却无路，又隔一溪花。",
        "dynasty": "宋",
        "collection_info": null
    },
    {
        "title": "别惠上人",
        "author": "宋无",
        "content": "秋归虎溪月，携锡入云松。\n又向深山住，还闻古寺钟。\n出生供野鸟，持呪伏潭龙。\n好去东林下，吟看五老峰。",
        "dynasty": "宋",
        "collection_info": null
    },
    {
        "title": "铜陵五松山中",
        "author": "宋无",
        "content": "樵声闻远林，流水隔云深。\n茅屋在何处，桃花无路寻。\n身黄松上鼠，头白竹间禽。\n应有仙家住，避秦来至今。",
        "dynasty": "宋",
        "collection_info": null
    },
    {
        "title": "浦口",
        "author": "宋无",
        "content": "浦口晚潮来，佳期那可待。\n浪急行兰舟，苹花更难采。",
        "dynasty": "宋",
        "collection_info": null
    },
    {
        "title": "山中书事",
        "author": "宋无",
        "content": "学道志云霄，自然尘念抛。\n雨宽琴上线，风响树间瓢。\n果熟供猿食，松高任鹤巢。\n看他陈处士，终被华山招。",
        "dynasty": "宋",
        "collection_info": null
    },
    {
        "title": "泰伯庙",
        "author": "宋无",
        "content": "古者吾夫子，曾称三让名。\n后来秦失鹿，刘项死相争。",
        "dynasty": "宋",
        "collection_info": null
    },
    {
        "title": "三高祠",
        "author": "宋无",
        "content": "退能合天道，隠亦是人豪。\n借问祠前水，如今几个高。",
        "dynasty": "宋",
        "collection_info": null
    },
    {
        "title": "金陵送倪水西之江陵",
        "author": "宋无",
        "content": "楚江江上暮云东，万里春波去意浓。\n桃叶歌残秣陵酒，梨花梦断景阳钟。\n沅湘水落琼瑶合，巴蜀山来锦绣重。\n回雁峰前见归雁，相思何处再相逢。",
        "dynasty": "宋",
        "collection_info": null
    },
    {
        "title": "戍妇言",
        "author": "宋无",
        "content": "姑嫜有妾奉，征战盍郎行。\n早取封侯去，封侯妾亦荣。",
        "dynasty": "宋",
        "collection_info": null
    },
    {
        "title": "送葛炼师远游",
        "author": "宋无",
        "content": "仙翁去醉碧桃春，鹤背风吹万里身。\n洞裏棋高饶几子，瓢中诗好寄何人。\n三峰紫翠浮芒屩，五岳烟霞染葛巾。\n归日定知能缩地，莫教青竹化龙鳞。",
        "dynasty": "宋",
        "collection_info": null
    },
    {
        "title": "云雨",
        "author": "宋无",
        "content": "云雨朝朝暮暮新，襄王魂断楚江春。\n武丁曾有中宵梦，惟觅岩前版筑人。",
        "dynasty": "宋",
        "collection_info": null
    },
    {
        "title": "华盖峰逸人",
        "author": "宋无",
        "content": "十步九岩壑，结茅无四邻。\n山中春雨过，水上落花新。\n采药逢毛女，焚香对羽人。\n时携一瓢酒，醉着去朝真。",
        "dynasty": "宋",
        "collection_info": null
    },
    {
        "title": "岳阳夜泊图",
        "author": "宋无",
        "content": "长忆巴陵山水秋，老来看画却成愁。\n箇中无听猿啼处，若听猿啼更泪流。",
        "dynasty": "宋",
        "collection_info": null
    },
    {
        "title": "江南思",
        "author": "宋无",
        "content": "暮雨娥皇庙，春风西子城。\n相思行不得，更听鹧鸪声。",
        "dynasty": "宋",
        "collection_info": null
    },
    {
        "title": "寄王子长",
        "author": "宋无",
        "content": "薄宦仍依楚，长闻傍酒垆。\n客愁三月尽，春梦五更初。\n吟卷看花掩，行床并竹铺。\n江湖有佳句，知我每相于。",
        "dynasty": "宋",
        "collection_info": null
    },
    {
        "title": "明皇并辔图",
        "author": "宋无",
        "content": "三郎沉醉玉环随，不上金舆索马骑。\n老大独归南内裏，风流无復并鞍时。",
        "dynasty": "宋",
        "collection_info": null
    },
    {
        "title": "赠皖山道士",
        "author": "宋无",
        "content": "世人曾不识，头带树皮冠。\n閒种药来卖，醉将琴去弹。\n鹤衔仙果下，猿窃玉书看。\n莫服丹砂好，恐师生羽翰。",
        "dynasty": "宋",
        "collection_info": null
    },
    {
        "title": "送谢士良之江东",
        "author": "宋无",
        "content": "谢安游赏去，别酒惜临分。\n万里甘为客，三春苦送君。\n风帆攲逆水，江树入空云。\n若过青山下，须题李白坟。",
        "dynasty": "宋",
        "collection_info": null
    },
    {
        "title": "春闺",
        "author": "宋无",
        "content": "閒画金钗记远人，杜鹃啼血又残春。\n琵琶絃上无多字，近日相思弹不真。",
        "dynasty": "宋",
        "collection_info": null
    },
    {
        "title": "送僧还天目",
        "author": "宋无",
        "content": "瓶锡乱峰西，藤萝昼掩扉。\n山藏翠微寺，僧向白云归。\n梵寂风沉磬，禅深雪到衣。\n想曾行道处，猿鸟共忘机。",
        "dynasty": "宋",
        "collection_info": null
    },
    {
        "title": "破窗",
        "author": "宋无",
        "content": "藓画虫丝纸半无，雨分钱点入櫺疏。\n秋风吹得青灯灭，萤火飞来照读书。",
        "dynasty": "宋",
        "collection_info": null
    },
    {
        "title": "寄郴阳廖有大",
        "author": "宋无",
        "content": "远宦身安不，题书泪几行。\n千山万水路，一日九迴肠。\n鶗鴂怀春语，蘼芜入梦香。\n王孙归未得，归得早还乡。",
        "dynasty": "宋",
        "collection_info": null
    },
    {
        "title": "沙门岛",
        "author": "宋无",
        "content": "孤屿压沧海，风涛直下危。\n蛟人依蜃市，鱼女祭龙祠。\n月黑犀牛鬬，波红螮蝀垂。\n登临有奇观，感慨但言诗。",
        "dynasty": "宋",
        "collection_info": null
    },
    {
        "title": "汉宫",
        "author": "宋无",
        "content": "武帝昇遐玉殿空，金人夜泣月明中。\n三千嫔御无行幸，犹费丹砂饲守宫。",
        "dynasty": "宋",
        "collection_info": null
    },
    {
        "title": "沙上",
        "author": "宋无",
        "content": "四望无边际，中浮一片沙。\n人家居钓艇，官赋种芦花。\n渚绿红蒿短，江清白鸟斜。\n乘流欲东去，万里寄生涯。",
        "dynasty": "宋",
        "collection_info": null
    },
    {
        "title": "墙头杏花",
        "author": "宋无",
        "content": "红杏西邻树，过墙无数花。\n相烦问春色，端的属谁家。",
        "dynasty": "宋",
        "collection_info": null
    },
    {
        "title": "金陵怀古",
        "author": "宋无",
        "content": "宫砖卖尽雨崩墙，苜蓿秋红满夕阳。\n玉树后庭花不见，北人租地种茴香。",
        "dynasty": "宋",
        "collection_info": null
    },
    {
        "title": "墨梅寄因上人  其一",
        "author": "宋无",
        "content": "寒枝香在天外，疏花影流水中。\n梨云夜深清梦，草玄笔底春风。",
        "dynasty": "宋",
        "collection_info": null
    },
    {
        "title": "墨梅寄因上人  其二",
        "author": "宋无",
        "content": "梦觉霜林堕月，眼明野水浮枝。\n横玉不吹春去，断缣閒写相思。",
        "dynasty": "宋",
        "collection_info": null
    },
    {
        "title": "长信秋",
        "author": "宋无",
        "content": "长信秋来月自圆，夜香犹拜玉阶前。\n妾今不愿君王宠，惟愿君王寿万年。",
        "dynasty": "宋",
        "collection_info": null
    },
    {
        "title": "句曲王尊师",
        "author": "宋无",
        "content": "不与俗人接，草堂云自封。\n有时炼丹去，无处觅行踪。\n树暖猴扪蝨，花香鹿养茸。\n曾期尸解后，终隠大茅峰。",
        "dynasty": "宋",
        "collection_info": null
    },
    {
        "title": "萍",
        "author": "宋无",
        "content": "风波长不定，浪迹在天涯。\n莫怨身轻薄，前生是柳花。",
        "dynasty": "宋",
        "collection_info": null
    },
    {
        "title": "山中僧",
        "author": "宋无",
        "content": "雪顶霜眉齿半稀，跏趺苔石看云归。\n山童扫叶鹤飞起，狼籍松花满衲衣。",
        "dynasty": "宋",
        "collection_info": null
    },
    {
        "title": "唐人四马卷  其一",
        "author": "宋无",
        "content": "金衔初脱齿新齐，蹄玉无声赤汗微。\n昨日杏园春宴罢，满身红雨带花归。",
        "dynasty": "宋",
        "collection_info": null
    },
    {
        "title": "唐人四马卷  其二",
        "author": "宋无",
        "content": "簇仗回来玉勒閒，黄门牵向落花间。\n君王不爱长杨猎，嘶入春风十二闲。",
        "dynasty": "宋",
        "collection_info": null
    },
    {
        "title": "唐人四马卷  其三",
        "author": "宋无",
        "content": "霜蹄踏月早朝回，尾弄红丝拂紫苔。\n日暖龙池初洗罢，尚方闻进御鞍来。",
        "dynasty": "宋",
        "collection_info": null
    },
    {
        "title": "唐人四马卷  其四",
        "author": "宋无",
        "content": "太仆新调试锦鞯，九重日色照连钱。\n春来兴庆池边路，偏称宫中软玉鞭。",
        "dynasty": "宋",
        "collection_info": null
    },
    {
        "title": "宫人斜",
        "author": "宋无",
        "content": "步摇明月冷无光，骨掩春泥草亦芳。\n艷魄不随红粉尽，化为蝴蝶舞昭阳。",
        "dynasty": "宋",
        "collection_info": null
    },
    {
        "title": "游楞伽寺",
        "author": "宋无",
        "content": "萝径入苍霭，钟声来翠微。\n招提在何许，云外一僧归。",
        "dynasty": "宋",
        "collection_info": null
    },
    {
        "title": "猿",
        "author": "宋无",
        "content": "巴峡闻声愁断肠，冷泉照影绿阴凉。\n藤摇乱雨领儿过，树晒斜阳拾蝨忙。\n献果去寻幽洞远，攀萝来撼落花香。\n空山月暗无人见，啼入白云深处藏。",
        "dynasty": "宋",
        "collection_info": null
    },
    {
        "title": "鹤",
        "author": "宋无",
        "content": "毛骨珊珊白雪清，千年世上顶丹成。\n晴飞碧落秋空阔，露立瑶台夜月明。\n仙岛云深归有信，天坛花落步无声。\n时来华表何人识，依旧翻身上玉京。",
        "dynasty": "宋",
        "collection_info": null
    },
    {
        "title": "游天姥山",
        "author": "宋无",
        "content": "欲去不得路，自将萝茑扪。\n相逢采药叟，偶入落花村。\n晴草鹿眠软，雨潭鱼上浑。\n无人动烟火，应取晓霞吞。",
        "dynasty": "宋",
        "collection_info": null
    },
    {
        "title": "寄题无照西园",
        "author": "宋无",
        "content": "近地栖禅室，祇园草木熏。\n鞋香花洞雨，衣润石栏云。\n松吹和琴杂，茶烟到树分。\n遥知道林辈，来此论玄文。",
        "dynasty": "宋",
        "collection_info": null
    },
    {
        "title": "寄断江上人",
        "author": "宋无",
        "content": "长江泻百滩，句截断狂澜。\n片石青松下，孤风白日寒。\n空花随麈落，晓月对棋残。\n谁共清吟癖，岩扉敞夜阑。",
        "dynasty": "宋",
        "collection_info": null
    },
    {
        "title": "寄钱翼之",
        "author": "宋无",
        "content": "作赋拟相如，何人诵子虚。\n琴弹中散操，扇玩右军书。\n北阙青云近，南冠白髪疏。\n烦君传遗逸，着我入樵渔。",
        "dynasty": "宋",
        "collection_info": null
    },
    {
        "title": "扬州即事",
        "author": "宋无",
        "content": "玉垒开方面，金汤控上游。\n连营骠骑宅，重柝雁行楼。\n彊弩虚空发，飞桥日夜浮。\n烟生烽燧地，草死虎狼秋。\n此处兵威震，当时国步忧。\n六年襄郡守，三策荩臣谋。\n大将深围陷，长江万里休。\n两淮先按堵，孤注独横筹。\n破竹纔乘势，闻风已置邮。\n干坤机轴转，海岳版图收。\n春变山堂柳，波通汴水鸥。\n平坡南下马，远渡北来舟。\n无復琼花梦，犹余芍药愁。\n尘埃何竖子，还拥黑貂裘。",
        "dynasty": "宋",
        "collection_info": null
    },
    {
        "title": "商人妇",
        "author": "宋无",
        "content": "日日湖头望，望夫夫未回。\n无情春水恨，祇送别船来。",
        "dynasty": "宋",
        "collection_info": null
    },
    {
        "title": "玉环病齿图",
        "author": "宋无",
        "content": "一点春寒入瓠犀，海棠花下独颦眉。\n内厨几日无宣唤，不问君王索荔枝。",
        "dynasty": "宋",
        "collection_info": null
    },
    {
        "title": "琵琶",
        "author": "宋无",
        "content": "一片相思木，声含古塞秋。\n琵琶是谁制，长拨别离愁。",
        "dynasty": "宋",
        "collection_info": null
    },
    {
        "title": "杜工部祠",
        "author": "宋无",
        "content": "老病思明主，干坤入苦吟。\n秋风茅屋句，春日杜鹃心。\n诗史孤忠在，文星万古沉。\n祇应忆李白，到海去相寻。",
        "dynasty": "宋",
        "collection_info": null
    },
    {
        "title": "山中",
        "author": "宋无",
        "content": "半岭松声樵客分，一溪春草鹿成群。\n采芝人入翠微去，丹竈石坛空白云。",
        "dynasty": "宋",
        "collection_info": null
    },
    {
        "title": "湘竹杖寄无住",
        "author": "宋无",
        "content": "采向舜妃江庙前，得来贾客木兰船。\n老宜泉石搘慵态，吟称烟霞倚瘦肩。\n宴坐夜和金锡憩，经行春卓紫苔穿。\n知师道价神龙护，莫漫腾空去九天。",
        "dynasty": "宋",
        "collection_info": null
    },
    {
        "title": "老将",
        "author": "宋无",
        "content": "杀气消磨暗铁衣，夜看太白剑无辉。\n旧时麾下谁相问，半去封侯半不归。",
        "dynasty": "宋",
        "collection_info": null
    },
    {
        "title": "老马",
        "author": "宋无",
        "content": "瘦蹄生入玉门关，病放沙场战骨閒。\n归龁残刍应有泪，将军头白戍天山。",
        "dynasty": "宋",
        "collection_info": null
    },
    {
        "title": "老农",
        "author": "宋无",
        "content": "倩搔背痒坐深村，爱说前朝赐帛恩。\n县帖不来寻社长，自摊牛契教玄孙。",
        "dynasty": "宋",
        "collection_info": null
    },
    {
        "title": "老牛",
        "author": "宋无",
        "content": "草绳穿鼻繫柴扉，残喘无人问是非。\n春雨一犁鞭不动，夕阳空送牧儿归。",
        "dynasty": "宋",
        "collection_info": null
    },
    {
        "title": "如镜伐竹架过墙葡萄断竹插地復生枝叶无住序曰瑞竹余以诗赠之",
        "author": "宋无",
        "content": "为引寒藤延晚翠，试栽碧玉动秋根。\n凤梢依旧生虚籁，龙箨相将添远孙。\n林月过庭窥断影，茶烟润色到啼痕。\n汤休丽藻题还徧，贝叶应多此处翻。",
        "dynasty": "宋",
        "collection_info": null
    },
    {
        "title": "无题",
        "author": "宋无",
        "content": "花影玲珑满绣床，自调绿绮背红窗。\n惆怅佳期学絃线，七条哀怨不成双。",
        "dynasty": "宋",
        "collection_info": null
    },
    {
        "title": "寄衣曲  其一",
        "author": "宋无",
        "content": "闻有宫袍赐，翻令闺意伤。\n良人在行伍，祇待妾衣裳。",
        "dynasty": "宋",
        "collection_info": null
    },
    {
        "title": "寄衣曲  其二",
        "author": "宋无",
        "content": "征衣须早寄，遥忆藁砧寒。\n莫讶啼痕少，相思泪已干。",
        "dynasty": "宋",
        "collection_info": null
    },
    {
        "title": "赠竺炼师",
        "author": "宋无",
        "content": "姓疑干竺古先生，霞外幽栖近四明。\n履斗星移冠剑影，步虚风引佩环声。\n蘂宫夜唤青鸾降，花洞朝骑白鹿行。\n长使芝童看药竈，为耽琼液过蓬瀛。\n鹤传仙语归华表，鱼寄丹书上赤城。\n怪石醉中拈笔画，险棋静裏按图争。\n玉桃窃惯慵留种，瑶草寻多尽识名。\n缩地日携龙作杖，卧云时约凤吹笙。\n海边定与安期遇，关上当逢尹喜迎。\n我本翠寒山道士，相随便欲采黄精。",
        "dynasty": "宋",
        "collection_info": null
    },
    {
        "title": "送翟山人",
        "author": "宋无",
        "content": "圣代容高尚，山林隠去休。\n方知尧舜日，亦自有巢由。",
        "dynasty": "宋",
        "collection_info": null
    },
    {
        "title": "赠日东僧",
        "author": "宋无",
        "content": "肄业重溟外，随缘大夏中。\n锡飞鲸海静，杯渡蜃楼空。\n音信千峰隔，华夷一水通。\n秋深故国梦，应与逝川东。",
        "dynasty": "宋",
        "collection_info": null
    },
    {
        "title": "江山万里图",
        "author": "宋无",
        "content": "只尺寒流千万峰，湍声寂寂暮猿空。\n买船欲泛春潮雨，楚树吴云是画中。",
        "dynasty": "宋",
        "collection_info": null
    },
    {
        "title": "江南曲",
        "author": "宋无",
        "content": "遥天碧荡荡，远草绿愔愔。\n併作相思海，春来一样深。",
        "dynasty": "宋",
        "collection_info": null
    },
    {
        "title": "蕃釐观感琼花",
        "author": "宋无",
        "content": "后土祠南裔，坤维媲室家。\n国封严典礼，宫祀尚褒嘉。\n不是神灵异，焉能眷迩遐。\n应须有玉女，到此赏琼葩。\n丽服从空降，明粧倚日斜。\n同挥五云扇，共驻七香车。\n月姊羞调粉，风姨罢散花。\n青童迴绛节，金母屏彤霞。\n故事唐时盛，佳名数代夸。\n尘根虽下界，天意在中华。\n雪让珑璁巧，冰销刻镂瑕。\n人间惟独尔，地上更何加。\n万蘤殊寥落，群芳避艷邪。\n玫瑰诚执御，芍药等泥沙。\n圣运俄惊辍，兵强忽肆拏。\n舛讹难核实，真贋遂聱牙。\n雷雨还惊蛰，潜藏重发芽。\n旁枝微旧崛，新叶漫荣荂。\n尤品终芜没，珍蕤逐水涯。\n两朝成草莽，九庙杂龙蛇。\n古殿兰旗暗，残炉桂燎赊。\n蕣颜愁想像，珠树绝骄奢。\n寂寞无双誉，徘徊但自嗟。\n八仙聊免俗，消得宝栏遮。",
        "dynasty": "宋",
        "collection_info": null
    },
    {
        "title": "送母丘秀才自黔中归益川",
        "author": "宋无",
        "content": "黔南万里地，剑外去宁亲。\n蜀魄花成血，山魈树隠身。\n竹枝歌峡夜，椰子醉蛮春。\n归访王孙宅，弹琴有故人。",
        "dynasty": "宋",
        "collection_info": null
    },
    {
        "title": "郊外晚望",
        "author": "宋无",
        "content": "野旷行人少，林荒夕照微。\n烟中一声笛，何处牧儿归。",
        "dynasty": "宋",
        "collection_info": null
    },
    {
        "title": "扬州",
        "author": "宋无",
        "content": "红桥二十四，明月照笙歌。\n若是迷楼在，游人应更多。",
        "dynasty": "宋",
        "collection_info": null
    },
    {
        "title": "寄山中僧",
        "author": "宋无",
        "content": "名山旧隠岩峦秀，精舍萧閒殿阁虚。\n像礼旃檀千古佛，经翻贝叶五天书。\n兽依草座跏趺后，禽下花台施食余。\n空翠湿衣横楖栗，绀泉澄钵涌芙蕖。\n鹫峰梦遶云中寺，鹿苑身栖物外居。\n清梵夜迴松月冷，孤禅昼起柏烟疏。\n曙钟寒韵侵虚籁，午供春香入野芜。\n道念有时怜老病，尘缘无计问真如。\n远公若许来同社，陶令何妨去结庐。\n便向东林傍尊宿，菩提从此发心初。",
        "dynasty": "宋",
        "collection_info": null
    },
    {
        "title": "游三茅华阳诸洞  其一",
        "author": "宋无",
        "content": "冠带寒星帔剪霞，步虚去宴玉宸家。\n醉归却跨青鸾下，衝落碧桃无数花。",
        "dynasty": "宋",
        "collection_info": null
    },
    {
        "title": "游三茅华阳诸洞  其二",
        "author": "宋无",
        "content": "玉案清香彻夜焚，紫烟成盖覆茅君。\n数声金磬秋坛霁，敲碎遥天一缕云。",
        "dynasty": "宋",
        "collection_info": null
    },
    {
        "title": "游三茅华阳诸洞  其三",
        "author": "宋无",
        "content": "书满琅函秘不开，云窗雾阁锁青苔。\n门前白鹿将麑过，定是避秦人引来。",
        "dynasty": "宋",
        "collection_info": null
    },
    {
        "title": "游三茅华阳诸洞  其四",
        "author": "宋无",
        "content": "淡染云霞五色衣，杏坛朝罢对花披。\n洞中养隻千年鹤，长被仙人来借骑。",
        "dynasty": "宋",
        "collection_info": null
    },
    {
        "title": "墨梅",
        "author": "宋无",
        "content": "生意玄烟裏，春工毛颖中。\n枝头两三蕊，开不假东风。\n似到孤山下，斜枝入眼中。\n分明几点雪，欲折又成空。",
        "dynasty": "宋",
        "collection_info": null
    },
    {
        "title": "杭州",
        "author": "宋无",
        "content": "锦绣波翻太液空，一池寒雨落芙蓉。\n内前尚有中官住，却听西蕃寺裏钟。",
        "dynasty": "宋",
        "collection_info": null
    },
    {
        "title": "罗唝曲",
        "author": "宋无",
        "content": "玉井荷花碧，中藏偶意深。\n绿房千万菂，多少可怜心。",
        "dynasty": "宋",
        "collection_info": null
    },
    {
        "title": "四皓",
        "author": "宋无",
        "content": "四老本英雄，来成羽翼功。\n向令秦重士，未必隠山中。",
        "dynasty": "宋",
        "collection_info": null
    },
    {
        "title": "子陵",
        "author": "宋无",
        "content": "干坤罢战尘，渔钓可藏身。\n何事刘文叔，犹来觅故人。",
        "dynasty": "宋",
        "collection_info": null
    },
    {
        "title": "孔明",
        "author": "宋无",
        "content": "有心兴汉室，不意託孤儿。\n帝昔曾三顾，臣今表出师。",
        "dynasty": "宋",
        "collection_info": null
    },
    {
        "title": "渊明",
        "author": "宋无",
        "content": "心寄羲皇上，生逢晋宋时。\n风流千古意，只有杜鹃知。",
        "dynasty": "宋",
        "collection_info": null
    },
    {
        "title": "春归",
        "author": "宋无",
        "content": "报道春归去，忙来看落红。\n岂知春不去，还在绿阴中。",
        "dynasty": "宋",
        "collection_info": null
    },
    {
        "title": "渔父",
        "author": "宋无",
        "content": "纫草成春服，汲湘供晚炊。\n人间风浪险，醉裏几曾知。",
        "dynasty": "宋",
        "collection_info": null
    },
    {
        "title": "马塍",
        "author": "宋无",
        "content": "桃李宫城近，偏承雨露恩。\n至今耕种地，一半作花园。",
        "dynasty": "宋",
        "collection_info": null
    },
    {
        "title": "苏堤",
        "author": "宋无",
        "content": "汉苑花何处，唐陵柏已空。\n相逢大堤柳，令我忆苏公。",
        "dynasty": "宋",
        "collection_info": null
    },
    {
        "title": "玉津园",
        "author": "宋无",
        "content": "御爱花无主，长生树几时。\n青青辇路草，尽属牧羊儿。",
        "dynasty": "宋",
        "collection_info": null
    },
    {
        "title": "武穆坟",
        "author": "宋无",
        "content": "若论将军勇，神京反掌图。\n中原数千里，可惜葬西湖。",
        "dynasty": "宋",
        "collection_info": null
    },
    {
        "title": "祚德庙",
        "author": "宋无",
        "content": "祀典当时盛，忠曾保赵孤。\n谁知宋祚绝，今与庙俱无。",
        "dynasty": "宋",
        "collection_info": null
    },
    {
        "title": "景灵宫",
        "author": "宋无",
        "content": "孟月祠原庙，都人忆故宫。\n当年驾幸处，乔木鸟呼风。",
        "dynasty": "宋",
        "collection_info": null
    },
    {
        "title": "杭州",
        "author": "宋无",
        "content": "山势犹龙凤，行宫已劫灰。\n北人偏怅望，曾见汴京来。",
        "dynasty": "宋",
        "collection_info": null
    },
    {
        "title": "建业怀古",
        "author": "宋无",
        "content": "离居迫驰道，晨往内西门。\n屏营无顾问，偶逢路人言。\n昔有六代宫，今为百姓园。\n阿阁余故基，层城但颓垣。\n金铺失严邃，玉座变荒原。\n陈昏蚤堕灭，隋奢亟崩奔。\n乐极终復悲，替兴相覆翻。\n结绮徒构恨，临春工锁冤。\n贵嫔艷亦无，丽华皆不存。\n高堧鸟乌集，沃壤蓬麻繁。\n鸮如拜月魄，蝶化寻芳魂。\n草遗旧裙色，花泫新啼痕。\n空余龙津水，流入鱼藻浑。\n犹涵睿泽在，尚感阳和恩。\n孰知涓滴微，曾悦万乘尊。\n坐令刍荛贱，禊饮污其源。\n念彼禾黍地，凄然难具论。\n宠深乃见辱，涕下还成吞。",
        "dynasty": "宋",
        "collection_info": null
    },
    {
        "title": "海上自之罘至成山览秦皇汉武遗迹",
        "author": "宋无",
        "content": "雾气沈坤极，涛声撼北溟。\n云霞五色水，丹碧万重屏。\n脉络华夷秀，并吞宇宙青。\n石梁横地户，洞构压风霆。\n砰磕纷鸣鼓，漰渹疾建瓴。\n提封思霸主，巡狩陟遐垧。\n黔首何多难，皇居不少宁。\n山驱麟避薮，海塞蜃迁庭。\n卤簿周荒服，鳞虫畏典刑。\n天吴惊象驾，精卫泣銮铃。\n浪激秦嬴怒，崖崩汉武灵。\n空悲祖龙死，但觉鲍鱼腥。\n采药终骄妄，求仙竟杳冥。\n惟闻传二世，无復享千龄。\n古昔飞腾客，能存变化形。\n解交乌兔髓，定翳凤凰翎。\n玉检微藏旨，金丹别有经。\n东华司筭历，南岳考功铭。\n亿劫开玄閟，三宫护紫扃。\n睿仁斯可冀，淫暴讵堪听。\n漫致安期舄，虚邀阿母軿。\n昆池波鼎沸，阿阁土花零。\n夜雨蛇升树，春潮蛤上汀。\n茂陵迷乱草，禁苑暗流萤。\n奢侈如飘电，危亡若炳星。\n明君当至治，方士或来停。\n火宅休生棘，情河易转萍。\n愿逢清静化，昌运几时丁。",
        "dynasty": "宋",
        "collection_info": null
    },
    {
        "title": "忆旧寄金陵冯寿之",
        "author": "宋无",
        "content": "忆昔江东日，离居託孟邻。\n儒家见君好，谈席偶情亲。\n南斗文昌近，西山爽气新。\n骊珠惊俗眼，琼树倚芳晨。\n大雅今重皋，奇才岂易伦。\n珊瑚生海网，汗血出天津。\n句满鷄林贾，名齐雁塔人。\n传经心入圣，用笔意凝神。\n射策应先手，藏环定后身。\n巨流思待济，吾道诎当伸。\n落魄伤迟迈，依栖笑隠沦。\n三年为倦翼，万里作穷鳞。\n伏枕思霜橘，归溪恋紫莼。\n鸿稀石城信，鱼隔太湖滨。\n故宅閒多草，空船独采苹。\n夜吟酬蟋蟀，暮景叹麒麟。\n老恐襟期断，悲怀辙迹陈。\n旧峰还似洛，淮水想犹秦。\n胜地登临数，殊乡梦寐频。\n潮吞李白月，花动谢安春。\n有兴须相觅，无聊漫自呻。\n休疑交契阔，尚觉胆轮囷。\n远物那堪赠，佳音欲细询。\n劳歌因奉寄，题罢更沾巾。",
        "dynasty": "宋",
        "collection_info": null
    },
    {
        "title": "咏石得天字",
        "author": "宋无",
        "content": "肢脉昆崙析，胚浑混沌先。\n灵分玄岛峙，秀聚景云鲜。\n覆压风雷窟，枝撑宇宙穿。\n崚嶒攲篠雾，历棘耸萝烟。\n嶪嶪栖危壁，磷磷过瘦涓。\n雨攻绳眼断，浪击弹窝圆。\n笔架珊瑚竖，屏围玛瑙偏。\n骨攒狞鬼竦，脊凸老蛟跧。\n剑卓空苍色，矛森紫翠颠。\n丑宜镌鸟篆，刚可利龙泉。\n怪渍潮纹湿，顽和地轴连。\n篔筜梢映带，薜荔叶萦缠。\n磊磈蛇身缩，崩峥凤势偏。\n藓侵题字处，藤络倚筇边。\n碎砾铺文贝，尖峰斫黛莲。\n窦深膏乳滴，甃润土花沿。\n俨若峨冠者，昂如峻士焉。\n磴危欺木屐，矶滑怯苔毡。\n移恐岚光动，扪嗔野蔓牵。\n衝湍声类磬，泻瀑韵成絃。\n硬性辞斤凿，嵌形欠画传。\n鼓歌伤莫续，鼎句嘆难联。\n砥砺诚由着，磨礲学及迁。\n畜奇希抱璞，炼饵诧飞仙。\n寸势垂千仞，嵬胎结几年。\n岩晖知产玉，峡束见奔川。\n织女支机稳，山人作枕便。\n陨星沈战域，敲火出渔船。\n异或称羊化，疑应讶虎眠。\n龟埋遗碣下，麟仆古茔前。\n屹立中流壮，平施大础坚。\n怀沙嗟放逐，凝魄惜婵娟。\n德必穹碑纪，词当巨砚研。\n险思经滟滪，功拟勒燕然。\n嵩岱归诸掌，蓬瀛寄一拳。\n不须填碧海，直欲补青天。",
        "dynasty": "宋",
        "collection_info": null
    },
    {
        "title": "答无住和太初韵见寄",
        "author": "宋无",
        "content": "宝地人来少，柽阴自晚晴。\n片云依石润，孤磬出花清。\n竹笕分泉细，檀烟上㲲轻。\n勒铭留水寺，应供宿江城。\n适楚涛喧定，归吴雪滞行。\n雨苔粘冻屐，廊叶覆閒枰。\n琴为蛇纹买，书因鸟迹评。\n眼高无佛祖，诗癖有山兄。\n句妙唐风在，心空汉月明。\n昼禅休树影，夜梵杂松声。\n夏减游方兴，秋添住岳情。\n何时修白业，去结懒残盟。",
        "dynasty": "宋",
        "collection_info": null
    },
    {
        "title": "简翼之",
        "author": "宋无",
        "content": "碧树绿芜空乱云，故人何处隔江村。\n旧书在手再三读，新恨从头又一番。\n竹帻随行家具活，兰亭摹出典刑存。\n几时定访扬雄宅，为问太玄经裏言。",
        "dynasty": "宋",
        "collection_info": null
    },
    {
        "title": "送陈衡中之越",
        "author": "宋无",
        "content": "见说会稽郡，风流如晋时。\n贫惟将母去，清不要人知。\n修竹王猷宅，春风夏禹祠。\n到官游有暇，好寄剡中诗。",
        "dynasty": "宋",
        "collection_info": null
    },
    {
        "title": "蝉",
        "author": "宋无",
        "content": "高柳夕阳收，繁絃奏未休。\n数声风露饱，一殻古今愁。\n凉思知秦树，哀鸣乱渭流。\n年年离别处，几曲送残秋。",
        "dynasty": "宋",
        "collection_info": null
    },
    {
        "title": "上冯集贤",
        "author": "宋无",
        "content": "忠言如海胆如山，趣入金门虎豹间。\n玉笋晓班联鹭序，紫檀春殿对龙颜。\n气凌百辟星辰动，赋就三都造化閒。\n岂向长沙淹贾傅，淳风会见笔追还。",
        "dynasty": "宋",
        "collection_info": null
    },
    {
        "title": "送闵思齐浙东帅府掾",
        "author": "宋无",
        "content": "南越连闽徼，东瀛贡百蛮。\n军营威帅阃，记室比官班。\n之子称时彦，群公誉早攀。\n诗坛堪白战，幕府政朱颜。\n横槊金飈动，谈兵玉帐閒。\n货通夷舶富，民羡国风还。\n夜柝鲸潜海，春旗豹隠山。\n携琴游有暇，挈榼酒休悭。\n将佐知书贵，勋名待诏颁。\n孟坚词讼作，留照汗青间。",
        "dynasty": "宋",
        "collection_info": null
    },
    {
        "title": "喜马伯庸待制扈从还京",
        "author": "宋无",
        "content": "严跸传声入建章，汉官趋陛肃鸳行。\n驾迴黄道清尘动，人在金銮白日长。\n承诏晓闻天语近，赐衣春觉圣恩香。\n马卿赋猎兼忠谏，独许骖乘锡尚方。",
        "dynasty": "宋",
        "collection_info": null
    },
    {
        "title": "送陈行之之信州推官",
        "author": "宋无",
        "content": "汉守曾悬榻，家声復世纶。\n赞廉推雅士，列郡重嘉宾。\n昭代详刑谳，贤僚体圣仁。\n袴襦怜故老，狴犴念冤人。\n英干登时望，文华异等伦。\n固宜膺宠渥，岂但活罢民。\n江左名藩旧，风流佐幕新。\n平反须有颂，刚决看如神。\n郄鉴初荣养，黄香早缔婣。\n锦还乡已昼，綵戏室俄春。\n自补寻山屐，谁亲垫雨巾。\n拊循恩易洽，煦妪俗当淳。\n曲动阳关迭，樽移祖帐陈。\n未能忘手握，何得更情亲。\n羡尔丹霄贵，悲余白髪贫。\n尚期金鼎药，犹客素衣尘。\n岩壑将幽赏，烟霞欲隠沦。\n交游千古事，离别百年身。\n楚泽寒多雁，吴波暖见鳞。\n相思不相见，音问莫辞频。",
        "dynasty": "宋",
        "collection_info": null
    },
    {
        "title": "寄翰苑所知",
        "author": "宋无",
        "content": "多士当文治，明良际盛时。\n骚坛先佩印，策阵已搴旗。\n西极蹄千里，南溟翼四垂。\n疾雷天地破，崩岳鬼神移。\n学过三都赋，神超七步诗。\n阴何须大赏，鲍谢只平欺。\n尺璧光难掩，华钟响发迟。\n人游丹桂窟，凤哕碧梧枝。\n汉室方虚席，枚皋復擅词。\n数承恩诏见，趋赴重官仪。\n黄阁登清要，苍生息旧疲。\n星辰侵履舄，桃李傍阶墀。\n珂里豪家逐，铜驼乐部随。\n行歌金騕褭，醉舞玉参差。\n杜曲花偏满，蓬壶酒不辞。\n弓开射熊馆，剑倚化龙陂。\n秀彦居同宷，轩车出共驰。\n侯门相杂沓，寒素独吁嘻。\n尘榻应容下，仙舟可待追。\n亦惭才莫逮，终负志难衰。\n攀附羞萝茑，彷徨向路岐。\n未酬题柱兴，徒抱练丝悲。\n幽谷音犹涩，盐车力尚卑。\n泥途淹騄駬，荆棘困黄鹂。\n睍睆还求友，腾骧却避羁。\n愁吟长铗伴，閒梦矮床知。\n缝掖今谁贵，乘桴任所之。\n短章非善颂，聊以展吾私。",
        "dynasty": "宋",
        "collection_info": null
    },
    {
        "title": "寻贞白先生旧居",
        "author": "宋无",
        "content": "百折历云峤，千花通水源。\n寒藤垂到地，怪石立当门。\n白壤炼丹赤，清池磨剑浑。\n曾来诵经处，片雨滴苔痕。",
        "dynasty": "宋",
        "collection_info": null
    },
    {
        "title": "江干暮泊",
        "author": "宋无",
        "content": "野色随墟落，江皋烟景饶。\n远村明晚烧，高岸没春潮。\n览镜芳年去，援毫藻思销。\n琴书苦行役，不敢问渔樵。",
        "dynasty": "宋",
        "collection_info": null
    },
    {
        "title": "子陵祠堂",
        "author": "宋无",
        "content": "一见故人归去来，渔竿不肯博三台。\n汉陵今日无抔土，惟独先生有钓台。",
        "dynasty": "宋",
        "collection_info": null
    },
    {
        "title": "己亥秋淮南饥客中怀故里朋游寄之",
        "author": "宋无",
        "content": "行李依吴榜，飘蓬更楚乡。\n山川岁云暮，风雨夜何长。\n此地从兵革，斯民復旱蝗。\n荐饥怀赈粟，久渴望携浆。\n船妇争遗穗，樵童拾弃芒。\n哭丧多藁葬，征旅少赢粮。\n岂有灾重併，而无户损伤。\n一年租幸免，众口饭谁将。\n生晚羞干禄，忧时念彼苍。\n悲歌思请剑，颓堕辄椎床。\n宵枕当寒溜，晨梳候曙光。\n牧羊人戢戢，放马草荒荒。\n木落明秋野，江空月照霜。\n城乌头併白，水树叶先黄。\n羁客情难遣，朋侪兴不忘。\n投琼花院内，博塞竹林傍。\n尚恐诗盟浅，犹嗔吏鞅妨。\n偏提随款段，笭箵下沧浪。\n稍遂田园计，终须萝薜藏。\n松筠亲戚辈，麋鹿弟兄行。\n春寺寻暄暖，晴波泛渺茫。\n清泉濯足冷，紫菊染巾香。\n醉任王侯贵，閒辞礼数忙。\n庞公厌州府，陶令乐柴桑。\n酬答幽期惬，交游素愿偿。\n短章应得附，真赏莫能量。\n颇似岑参句，多因杜甫扬。\n流传千载后，直欲继前唐。",
        "dynasty": "宋",
        "collection_info": null
    },
    {
        "title": "南峰归云庵",
        "author": "宋无",
        "content": "云伴老僧居翠微，老僧应共白云飞。\n杖藜西去云东去，日暮僧归云亦归。",
        "dynasty": "宋",
        "collection_info": null
    },
    {
        "title": "建业閒居春思",
        "author": "宋无",
        "content": "杜曲芳菲早，江城店舍烟。\n雨青榆荚地，风白柳花天。\n愁结丁香上，酲余禁酒前。\n病多游冶少，春事亦留连。",
        "dynasty": "宋",
        "collection_info": null
    },
    {
        "title": "寄眠云处士",
        "author": "宋无",
        "content": "闻说华阳洞，人间第八天。\n茅君旌屡降，弘景驾常延。\n地吐黄金气，潭流碧玉泉。\n神丹光夜发，朱草叶春妍。\n羽客家相接，麟洲脉共连。\n山遗秦女药，锄得汉朝钱。\n处士怀贞遯，长生契宿缘。\n童颜曾辟谷，鹤相合成仙。\n啸傲三峰上，披研万象先。\n囊攒五行物，剑握七星权。\n石铫青精饭，风炉紫朮烟。\n赤松齐远躅，玄俗并遐肩。\n九转功将就，双亲念復虔。\n却携琼笈转，归枕白云眠。\n蓟子家尝历，壶公诀尽传。\n路回蓬岛下，杖化葛陂边。\n经案苔侵徧，閒枰雨滴穿。\n池留洗瓢水，壁挂断琴絃。\n蕙帐𤠔空怨，萝窗月自悬。\n岩存容怅望，涧去意潺湲。\n局久棋多变，寰清鼎又迁。\n衲衣期异日，筑室定他年。\n季世嗟予晚，幽栖志独坚。\n欲随蒲坐具，已办布行缠。\n学道无如此，游方恐未然。\n尚迟甘旨奉，更被苦恩牵。\n脑虑精难满，心忧影或偏。\n藓坛情愿扫，茶竈手能煎。\n根究婴儿后，参同混沌前。\n求真不易遇，师匠早哀怜。",
        "dynasty": "宋",
        "collection_info": null
    },
    {
        "title": "辟支岩道人",
        "author": "宋无",
        "content": "髪寒多不剃，门雪少曾开。\n瓦钵几星芋，石床三面苔。\n缘衣蝨懒拾，避猎鹿长来。\n见说岩头树，前生手自栽。",
        "dynasty": "宋",
        "collection_info": null
    },
    {
        "title": "水驿",
        "author": "宋无",
        "content": "水驿相连晓夜行，浑无心记短长亭。\n莫笑杨花道飘泊，人生自有一浮萍。",
        "dynasty": "宋",
        "collection_info": null
    },
    {
        "title": "李陵台",
        "author": "宋无",
        "content": "寒风扬尘走沙石，朔气僵人马辟易。\n五千步卒当数万，空拳奋张争无敌。\n单于趣降声疾呼，道穷矢尽身为俘。\n归无面目见天子，筑台何颜怀故都。\n义血不染战场草，宁甘北首阴山老。\n空垂远涕望汉天，难洒茂陵松柏边。",
        "dynasty": "宋",
        "collection_info": null
    },
    {
        "title": "灵岩寺上方",
        "author": "宋无",
        "content": "霸业销沈烟树浓，吴王台殿梵王宫。\n屧廊人去土花碧，香径僧归秋叶红。\n飓母射岩风动地，蛟精徙穴雾迷空。\n明朝江郭重回首，寺在翠微苍霭中。",
        "dynasty": "宋",
        "collection_info": null
    },
    {
        "title": "大涤山道士",
        "author": "宋无",
        "content": "童颜几寒暑，编叶当衣裳。\n琴古面无漆，柏枯身有香。\n树精为老仆，石髓作干粮。\n不语坐松下，天风吹髪凉。",
        "dynasty": "宋",
        "collection_info": null
    },
    {
        "title": "西湖酒家壁画枯木",
        "author": "宋无",
        "content": "衡岳乔松道途远，成都古柏山川隔。\n忽惊老树刺眼来，疑是颓崖压东壁。\n拗怒风雷龙虎气，盘摺造化干坤力。\n阴连沧海一片秋，秀夺西湖两峰色。\n寒云苒惹霾昼影，冻藓缘沿借春碧。\n醉翁睥睨欲挂衣，禅伯经营思憩锡。\n乌鸢冥下踏枝空，猿猱夜过嗔藤仄。\n铁榦铜柯嗅不香，苍雪玄烟润将滴。\n便拟攀萝解纠缠，何烦平地生荆棘。\n直须扫去曲碌姿，挥作昂霄数千尺。",
        "dynasty": "宋",
        "collection_info": null
    },
    {
        "title": "客夜思亲",
        "author": "宋无",
        "content": "老妻病女去淮西，慈母居吴鹤髪衰。\n我独天涯听夜雨，寒灯三处照相思。",
        "dynasty": "宋",
        "collection_info": null
    },
    {
        "title": "梁隆吉遗冯笔并诗答以长句",
        "author": "宋无",
        "content": "吴刚夜入广寒阙，生擒老兔出秋月。\n嫦娥泣雨蟾影孤，灵药不舂玉杵歇。\n桂花凝毫拔苍绿，蜀丝缠金缕湘竹。\n紫兰蕊笑春风愁，莲花仙冠坠簪玉。\n松腴点漆光照眸，藤肪捣雪滑欲流。\n乐毅小帖排银鈎，天马历块无九州。\n梦中忘笔那有花，古锥画地飞龙蛇。\n觉来寻锥亦无处，但见鸟迹留平沙。",
        "dynasty": "宋",
        "collection_info": null
    },
    {
        "title": "二乔卷",
        "author": "宋无",
        "content": "国色双花相并栽，周郎分得小枝来。\n汉宫早有君王见，金屋须教一处开。",
        "dynasty": "宋",
        "collection_info": null
    },
    {
        "title": "南岳李道士画双松图",
        "author": "宋无",
        "content": "道士醉卧天柱峰，睥睨石上千年之老松。\n松精相感入梦寐，化作苍髯双老龙。\n酒肠空洞生鳞角，飞出两龙醉不觉。\n须臾霹雳撼五岳，丰隆缩手不敢捉。\n神灵顷刻归虚无，壁上但见双松图。\n松耶龙耶莫能诘，栋梁霖雨藏秃笔。",
        "dynasty": "宋",
        "collection_info": null
    },
    {
        "title": "明皇卧吹箫图",
        "author": "宋无",
        "content": "珊瑚枕上玉箫横，一曲霓裳万里行。\n漫道九重宫殿远，几曾掩得外边声。",
        "dynasty": "宋",
        "collection_info": null
    },
    {
        "title": "僧日观画蒲萄",
        "author": "宋无",
        "content": "玉山道人苍壁立，胸潴万斛松煤汁。\n吐作千年古怪藤，犹带西湖烟雨湿。\n元气淋漓草木活，太阴菌蠢虫蛇蛰。\n鬚萦翠雾瘦蛟走，睛抉玄珠黑龙泣。\n神剜鬼刻字崛奇，水精火齐光陆离。\n天魔擎来帝青宝，鲸波涌出珊瑚枝。\n墨花酣春马乳涨，醉梦渴想西凉姿。\n风窗秋疑蠹叶语，露架夜忆虬柯垂。\n须臾掩卷何所见，月落庭空无影时。",
        "dynasty": "宋",
        "collection_info": null
    },
    {
        "title": "喜虚碧自龙虎归",
        "author": "宋无",
        "content": "雨巾风帽别真师，雪满天坛驾鹤迟。\n囊佩山图行几日，棋逢仙客看多时。\n丹房芝朮春英长，玉洞烟霞夜梦离。\n定有壶公远相送，瓢中添着几篇诗。",
        "dynasty": "宋",
        "collection_info": null
    },
    {
        "title": "琵琶亭",
        "author": "宋无",
        "content": "听彻哀絃泪两行，香山居士未心降。\n当年杜老吞声哭，恨不相逢在曲江。",
        "dynasty": "宋",
        "collection_info": null
    },
    {
        "title": "雨篷为吟友题",
        "author": "宋无",
        "content": "家分半席并鸥眠，兴堕吴头楚尾天。\n机杼晓声柔橹月，帘帷暝色片帆烟。\n鱼龙窟宅同春梦，鷄犬图书当夜船。\n咫尺五湖晴景好，钓竿閒在草堂前。",
        "dynasty": "宋",
        "collection_info": null
    },
    {
        "title": "昭君曲",
        "author": "宋无",
        "content": "毡城万里风雪寒，妾行虽危汉室安。\n汉室已安妾终老，妾颜穹庐岂长好。\n汉家将相多良策，更选婵娟满宫掖。\n单于世世求和亲，汉塞自此无风尘。",
        "dynasty": "宋",
        "collection_info": null
    },
    {
        "title": "虎丘",
        "author": "宋无",
        "content": "吴晋豪华冷劫灰，竺干金剎压崔嵬。\n玄黄半夜虎精泄，紫翠一峰鰲背来。\n池水暗通浦海入，岩扉寒枕白云开。\n轮蹄未散鬼吟寂，万壑松风僧定回。",
        "dynasty": "宋",
        "collection_info": null
    },
    {
        "title": "送金华黄晋卿之诸暨州判官",
        "author": "宋无",
        "content": "夫子今衡鉴，斯文属在兹。\n擅场年鼎盛，抱业器瓌奇。\n鹗荐崭头角，鶑迁奋羽仪。\n词源倾渤澥，笔阵偃蛟螭。\n太极鈎深赋，先儒射策辞。\n秋闱前决胜，春榜后名驰。\n激切波澜立，镌镵物象危。\n光芒牛斗宿，标格凤凰池。\n袍色宫花称，才华制草宜。\n马骄曾杏苑，胪唱果丹墀。\n王事勤州佐，官联逼郡麾。\n谈经犹宝地，视篆必瓜期。\n渐觉要章宠，徐看利泽施。\n治应黄霸最，民定邵棠思。\n郢雪聆高调，郇云喜近披。\n晚陪灵运屐，早访董生帷。\n梓匠宁辞斵，樗材忝辱知。\n尘凡劳点化，传玩指瑕疵。\n我自哀王粲，伊谁说项斯。\n碧山招未隠，白髪病相欺。\n岁晏空江急，风迴落木悲。\n雨来孤枕夜，梦别故人时。\n留滞飘蓬梗，攀援折桂枝。\n愿言多善政，尚得播声诗。",
        "dynasty": "宋",
        "collection_info": null
    },
    {
        "title": "观沈氏盆开双头莲花戏作",
        "author": "宋无",
        "content": "一枝倾国又倾城，笑并香腮百媚生。\n湘浦二妃窥宝镜，星宫双六下银泓。\n金波影俪婵娟巧，玉露心分沆瀣清。\n曾向鸳鸯屏上看，野花空得合欢名。",
        "dynasty": "宋",
        "collection_info": null
    },
    {
        "title": "送宗上人游金陵",
        "author": "宋无",
        "content": "千峰乱水上，一榻到应分。\n古像焚香礼，寒钟出定闻。\n瓶离剑池月，锡入秣陵云。\n好去北山住，草堂休勒文。",
        "dynasty": "宋",
        "collection_info": null
    },
    {
        "title": "吴中菊花盛开",
        "author": "宋无",
        "content": "菊花三百六十种，处处名园花不同。\n安得化身千百亿，一花着取一吟翁。",
        "dynasty": "宋",
        "collection_info": null
    },
    {
        "title": "悼郭祥卿录判",
        "author": "宋无",
        "content": "燕台气概汾阳裔，赤骥腾骧彩凤飞。\n吏鞅晚淹彭泽米，酒钱春典杜陵衣。\n西山手板情还适，东里角巾身不归。\n空有遗文落人世，朱絃声绝赏音稀。",
        "dynasty": "宋",
        "collection_info": null
    },
    {
        "title": "题玉环联辔图",
        "author": "宋无",
        "content": "赭袍红映缕金衣，笑并花骢酒力微。\n试问六龙西幸日，有人曾侍翠华归。",
        "dynasty": "宋",
        "collection_info": null
    },
    {
        "title": "阅张上卿仙游录",
        "author": "宋无",
        "content": "汉祖龙飞日，真人豹隠中。\n纶音来蓟北，驿传起江东。\n圣德深弘教，玄门厚植功。\n垂衣轩帝治，问道广成风。\n兽梦符坤极，鸿门建震宫。\n雨敷皇泽意，雪应紫宸衷。\n白玉刊章重，黄金范櫑雄。\n制词天藻迭，冠佩露华浓。\n宣室繁釐受，高禖敬祀恭。\n严斋迎景祚，正念格晨穹。\n宇宙枢机运，雷霆寂默通。\n扈骖銮从近，恩赉上方隆。\n裔演留侯系，经开柱史蒙。\n五朝膺显渥，百辟仰精忠。\n宗戚勋封盛，师生禄秩崇。\n力辞君九锡，首迈爵三公。\n第宅仙官府，逍遥绮皓翁。\n漆园春未老，蓬岛药何穷。\n诏下瑶京鹤，神昇绛阙虹。\n自期冲举去，谁识寿龄终。\n霄驾烟霞远，星坛杖屦空。\n图容曾翰苑，遗蹟漫崆峒。\n太上元无象，微谣讵得工。\n独存清凈化，为国致年丰。",
        "dynasty": "宋",
        "collection_info": null
    },
    {
        "title": "答无住上人",
        "author": "宋无",
        "content": "隠去看看白髪新，草堂资尽箧生尘。\n五陵亦有閒相识，只把黄金笑买春。",
        "dynasty": "宋",
        "collection_info": null
    },
    {
        "title": "吴江石桥新成",
        "author": "宋无",
        "content": "五色何年补泬寥，百弓无地驾琼瑶。\n老龙千尺卧寒玉，雌霓半空横彩绡。\n天路行看星象逼，江涛怒息水犀嚣。\n骑鲸便欲超银汉，直践台阶挹斗杓。",
        "dynasty": "宋",
        "collection_info": null
    },
    {
        "title": "渊明像",
        "author": "宋无",
        "content": "环堵萧然瓢屡空，不详姓字一衰翁。\n此身自谓羲皇上，却堕閒人画卷中。",
        "dynasty": "宋",
        "collection_info": null
    },
    {
        "title": "答马怀秀兄弟见访",
        "author": "宋无",
        "content": "移家连晚岁，屏迹值春寒。\n旧业遗松径，幽栖远杏坛。\n数椽容膝易，五斗折腰难。\n有客来排闼，无人为整冠。\n讽诗称鲍照，卧雪念袁安。\n下里余谁和，高山尔自弹。\n迎门屐齿折，扶病带围宽。\n乍喜交时彦，相寻到冷官。\n邻惊都骑盛，仆出草堂看。\n光价连城璧，风流艺苑兰。\n老嗟倾盖晚，贫觉布衣单。\n午竈添茶具，烟蓑罢钓竿。\n传呼闻杜曲，荣耀满江干。\n文雅多歆艷，殷勤少接欢。\n长鲸鈎上掣，巨阙匣中蟠。\n笔力千钧弩，襟怀百丈澜。\n籍通金马选，诏待紫泥干。\n乐毅曾强赵，夷吾遂霸桓。\n贵应联万石，功定服三韩。\n留取刊彝鼎，勋名未汝阑。",
        "dynasty": "宋",
        "collection_info": null
    },
    {
        "title": "太白扁舟图",
        "author": "宋无",
        "content": "锦袍烟艇夜郎西，酒思金銮入直时。\n不道相思杜陵老，愁吟落月屋梁诗。",
        "dynasty": "宋",
        "collection_info": null
    },
    {
        "title": "雨夜怀虚碧",
        "author": "宋无",
        "content": "共有烟霞疾，襟期江海分。\n故人年老别，寒雨夜深闻。\n地肺潜通岳，峨眉秀拂云。\n何时负笈去，稽首五千文。",
        "dynasty": "宋",
        "collection_info": null
    },
    {
        "title": "清明病中",
        "author": "宋无",
        "content": "少年令节醉花前，老病花前服药眠。\n自检铜人试榆火，午窗烧艾起新烟。",
        "dynasty": "宋",
        "collection_info": null
    },
    {
        "title": "简无功",
        "author": "宋无",
        "content": "种种念予髪，垂垂怀老禅。\n公卿既无分，巾钵欲随缘。\n布袜云门寺，铜瓶雪窦泉。\n他年调水牯，鼻孔不烦穿。",
        "dynasty": "宋",
        "collection_info": null
    },
    {
        "title": "春归",
        "author": "宋无",
        "content": "酿蜜筒香蜂报衙，杏梁泥歇燕成家。\n浮萍断送春归去，尽向东流载落花。",
        "dynasty": "宋",
        "collection_info": null
    },
    {
        "title": "渔庄为魏济民赋",
        "author": "宋无",
        "content": "彭泽归来菊未荒，便投簪绂弄沧浪。\n一篷烟火莼鲈兴，数亩茅茨橘柚香。\n欸乃几时歌古调，籧篨何处避残阳。\n钓閒若枕图书卧，应被人称是墨庄。",
        "dynasty": "宋",
        "collection_info": null
    },
    {
        "title": "雪夜有怀",
        "author": "宋无",
        "content": "雪压狐裘醉玉京，夜闻歌吹到天明。\n寒窗病起今头白，始听春蚕食叶声。",
        "dynasty": "宋",
        "collection_info": null
    },
    {
        "title": "竹枝词",
        "author": "宋无",
        "content": "莫折阊门杨柳条，带将离恨过枫桥。\n向道春愁不禁荡，兰舟长放橹轻摇。",
        "dynasty": "宋",
        "collection_info": null
    },
    {
        "title": "唐宫词补遗  其一",
        "author": "宋无",
        "content": "海内昇平服四夷，远邦贡物尽珍奇。\n近颁手诏俱停罢，独许南方进荔枝。",
        "dynasty": "宋",
        "collection_info": null
    },
    {
        "title": "唐宫词补遗  其二",
        "author": "宋无",
        "content": "罢朝轻辇驻花边，催唤黄门住静鞭。\n三十六宫人笑语，上前争索洗儿钱。",
        "dynasty": "宋",
        "collection_info": null
    },
    {
        "title": "唐宫词补遗  其三",
        "author": "宋无",
        "content": "昭阳仙仗五云中，遥听笙箫起碧空。\n夜半月明人望幸，君王自在广寒宫。",
        "dynasty": "宋",
        "collection_info": null
    },
    {
        "title": "唐宫词补遗  其四",
        "author": "宋无",
        "content": "宫娥随驾蜀山迴，春日还从内苑来。\n闻道上皇忧寝食，御前休报海棠开。",
        "dynasty": "宋",
        "collection_info": null
    },
    {
        "title": "髪白解嘲",
        "author": "宋无",
        "content": "吴霜两鬓早先秋，闻道愁多会白头。\n溪上鹭鸶浑似雪，想应无那一身愁。",
        "dynasty": "宋",
        "collection_info": null
    },
    {
        "title": "大禹祠",
        "author": "宋无",
        "content": "力平水土势回天，功业三千五百年。\n四海九州皆禹迹，独留陵寝越山边。",
        "dynasty": "宋",
        "collection_info": null
    },
    {
        "title": "青衣洞隠者",
        "author": "宋无",
        "content": "清泉自盥沐，丱髪不冠巾。\n看尽世间事，争如林下人。\n啸云岩谷应，坐石鹿麋亲。\n莫弃茅庵去，白桃花又春。",
        "dynasty": "宋",
        "collection_info": null
    },
    {
        "title": "西湖所见",
        "author": "宋无",
        "content": "绿阑干护水鳞鳞，苏小门前柳弄春。\n听得语声娇不见，隔帘佯唤卖花人。",
        "dynasty": "宋",
        "collection_info": null
    },
    {
        "title": "贞义女庙",
        "author": "宋无",
        "content": "贞女浣纱日，行人去国悲。\n生前漂母馈，身后谪仙词。\n白月沈魂在，黄金报德迟。\n如何孟少府，到此不题诗。",
        "dynasty": "宋",
        "collection_info": null
    },
    {
        "title": "题许山人居",
        "author": "宋无",
        "content": "葺茅栖碧巘，梯路上云危。\n树影池摇曲，泉声石碍迟。\n鸟衔丸罢药，猿拾着残棋。\n见说仙家伴，时来觅紫芝。",
        "dynasty": "宋",
        "collection_info": null
    },
    {
        "title": "江东客中",
        "author": "宋无",
        "content": "诗人不是欠生涯，野性从前懒在家。\n冷眼春来元有分，看山看雪看梅花。",
        "dynasty": "宋",
        "collection_info": null
    },
    {
        "title": "秣陵晚眺",
        "author": "宋无",
        "content": "天堑鸿流拥积沙，石城虎踞漫雄夸。\n山陵青草六朝地，巷陌乌衣百姓家。\n紫盖黄旗消王气，琼枝璧月弔庭花。\n孤云更作降旛势，目断楼船日又斜。",
        "dynasty": "宋",
        "collection_info": null
    },
    {
        "title": "田间见",
        "author": "宋无",
        "content": "破屋无茅柱脚斜，一农头白病看家。\n年来水涝秧难莳，却傍湖塍种藕花。",
        "dynasty": "宋",
        "collection_info": null
    },
    {
        "title": "公子家",
        "author": "宋无",
        "content": "朱门当道拥高槐，拂晓鸣驺散乳鸦。\n红叱拨骄矜匼匝，黑昆崙黠解琵琶。\n姬将银蜡烧明月，犬带金铃卧落花。\n不信铜驼荆棘裏，百年前是五侯家。",
        "dynasty": "宋",
        "collection_info": null
    },
    {
        "title": "宫词  其一",
        "author": "宋无",
        "content": "月照芙蓉水殿秋，仙韶一曲奏凉州。\n高皇尚爱梨园舞，宣索当年菊部头。",
        "dynasty": "宋",
        "collection_info": null
    },
    {
        "title": "宫词  其二",
        "author": "宋无",
        "content": "条脱金寒翠袖冰，羊车梦裏辘轳声。\n熏炉宿得沈香火，暖却春纤暖玉笙。",
        "dynasty": "宋",
        "collection_info": null
    },
    {
        "title": "姑苏台",
        "author": "宋无",
        "content": "妖艷分明构祸胎，黄金瓌丽更危台。\n笙歌夜倚东风醉，粉黛春从南国来。\n原草翠迷行辇迹，野花红发舞衣灰。\n豪华肯信今为沼，烟水翻令后世哀。",
        "dynasty": "宋",
        "collection_info": null
    },
    {
        "title": "长卿",
        "author": "宋无",
        "content": "一病文园渴思深，祇应惆怅为鸣琴。\n老来减尽凌云气，却赋长门易酒金。",
        "dynasty": "宋",
        "collection_info": null
    },
    {
        "title": "席上赠歌者",
        "author": "宋无",
        "content": "十疋吴绫赏水新，一声歌歇杏梁尘。\n家徒四壁门如水，那得明珠换美人。",
        "dynasty": "宋",
        "collection_info": null
    },
    {
        "title": "垂虹亭秋日遣兴",
        "author": "宋无",
        "content": "满袖玉皇香案烟，綵霓背上俯晴川。\n红黄霜树珊瑚海，黑白云花玳瑁天。\n玄圃空离楼十二，丹墀罢对字三千。\n吟豪醉蘸吴江水，写与骑鲸李谪仙。",
        "dynasty": "宋",
        "collection_info": null
    },
    {
        "title": "阿房宫图",
        "author": "宋无",
        "content": "千门万户矗青冥，六国脂膏四海兵。\n岂但此中非帝业，当时犹更有儒坑。",
        "dynasty": "宋",
        "collection_info": null
    },
    {
        "title": "送牟都事景阳赴浙东帅幕",
        "author": "宋无",
        "content": "蜀郡方齐鲁，文翁迈儁贤。\n箕裘承宪业，星宿近台躔。\n宇宙汾阳鼎，风云祖逖鞭。\n阃威分海徼，节制控闽川。\n馈饷功曾立，廉能蹟屡传。\n儒冠真耀武，帅府重芳年。\n参画旌麾右，驰驱将相前。\n豪挥惊草檄，燕集见华篇。\n吏牍分占授，军机妙转旋。\n百蛮元震詟，诸校益贞坚。\n训练群材进，钧陶众彦迁。\n柳营兵镇肃，莲幕绂光鲜。\n除内恩终许，安边诏必怜。\n酒容山简醉，骑想葛强联。\n日月新尧历，车书旧汉天。\n扬雄兼赋颂，嘉什到甘泉。",
        "dynasty": "宋",
        "collection_info": null
    },
    {
        "title": "骡纲图",
        "author": "宋无",
        "content": "剑阁清尘犯属车，纲骡驮得荔支无。\n却嫌画史才情少，不作承平舞马图。",
        "dynasty": "宋",
        "collection_info": null
    },
    {
        "title": "初夏别业",
        "author": "宋无",
        "content": "别墅清深无俗人，蛛丝窗户网游尘。\n绿阴镂日新欢夏，红雨鏖花故恼春。\n病去情怀逢酒恶，困来天气与茶亲。\n壁间乌帽长閒却，肯学陶家戴漉巾。",
        "dynasty": "宋",
        "collection_info": null
    },
    {
        "title": "燕",
        "author": "宋无",
        "content": "衔得香泥去，花间日午时。\n玉人方睡起，莫讶卷帘迟。",
        "dynasty": "宋",
        "collection_info": null
    },
    {
        "title": "谢僧遗石鎗",
        "author": "宋无",
        "content": "远寄奇鎗紫玉形，寒翁欢喜欲镌铭。\n茅峰道士传茶诀，林屋山人送水经。\n崖瀑松风添瑟缩，地鑪槐火共青荧。\n矮瓶未罄长镵健，且傍云根饱茯苓。",
        "dynasty": "宋",
        "collection_info": null
    },
    {
        "title": "荷钱",
        "author": "宋无",
        "content": "拾来虚费藕丝穿，暴富池塘积万千。\n人世不平如买得，夏天那有盖鸥眠。",
        "dynasty": "宋",
        "collection_info": null
    },
    {
        "title": "春日野步书田家",
        "author": "宋无",
        "content": "翳日桤阴翠幄遮，葑围高下奕枰斜。\n陂塘几曲浅深水，桃李一溪红白花。\n赪尾自跳鱼放子，绿头相并鸭眠沙。\n春郊景物堪图写，输与烟樵雨牧家。",
        "dynasty": "宋",
        "collection_info": null
    },
    {
        "title": "客燕雨怀",
        "author": "宋无",
        "content": "蓟门飞雨布袍泥，游子魂销几梦归。\n赋有声华羞狗监，泪无气概笑牛衣。\n客愁万斛添杯量，春瘦三分减带围。\n不似江南烟艇小，柳花如雪荻鱼肥。",
        "dynasty": "宋",
        "collection_info": null
    },
    {
        "title": "寒食",
        "author": "宋无",
        "content": "十日花时九雨风，年年百五病愁中。\n春寒不禁香篝火，红蜡青烟忆汉宫。",
        "dynasty": "宋",
        "collection_info": null
    },
    {
        "title": "旧内臣家老马",
        "author": "宋无",
        "content": "罢直奚官雪满腮，少年曾扈上之回。\n金砧戍削蹄多裂，玉秣辛酸齿半摧。\n苜蓿地閒春草遍，葡萄宫废野花开。\n病嘶破枥秋风夜，犹忆先朝较猎来。",
        "dynasty": "宋",
        "collection_info": null
    },
    {
        "title": "蚕妇",
        "author": "宋无",
        "content": "缫得新丝白，将来织素缣。\n自惭非锦绮，尚被舞人嫌。",
        "dynasty": "宋",
        "collection_info": null
    },
    {
        "title": "端石砚",
        "author": "宋无",
        "content": "千年岩璞斩新硎，一片琳腴截紫青。\n云汉带星来玉匣，墨池蒸雨出沧溟。\n烟开雾敛天晶彩，海静江澄地典刑。\n要与陶泓作佳传，老磨松液写黄庭。",
        "dynasty": "宋",
        "collection_info": null
    },
    {
        "title": "东风",
        "author": "宋无",
        "content": "东风吹绿上汀洲，染出江南一片愁。\n长到春来问芳草，不知何地可忘忧。",
        "dynasty": "宋",
        "collection_info": null
    },
    {
        "title": "无题效李商隠",
        "author": "宋无",
        "content": "粧浅颦深凭绮疏，小郎新拜执金吾。\n絃中言语分明怨，裀上腰肢准拟扶。\n翠履鸳寒慵鬬草，红牙马暖罢樗蒱。\n无人商略心头事，潜向花间卜紫姑。",
        "dynasty": "宋",
        "collection_info": null
    },
    {
        "title": "旱乡田父言",
        "author": "宋无",
        "content": "疲牛病喘饿桑间，碌碡閒眠麦地干。\n残税驱将儿子去，豆畦却倩草人看。",
        "dynasty": "宋",
        "collection_info": null
    },
    {
        "title": "双陆",
        "author": "宋无",
        "content": "金缕纹桑斵局坚，红云倒浸一池莲。\n星环紫极无多点，月印银潢有两弦。\n行采砧声鸣素练，计筹花片落牙钱。\n箇人惯受卑栖苦，长为归迟罚绮筵。",
        "dynasty": "宋",
        "collection_info": null
    },
    {
        "title": "秣陵寓居",
        "author": "宋无",
        "content": "荒园日日涉蓬蒿，破屋年年盖把茅。\n向石侧生花倚势，缘墙直上豆攀高。\n归兮春草芜三径，老矣松风有二毛。\n莫笑家贫拙于事，长鬚能压榨头糟。",
        "dynasty": "宋",
        "collection_info": null
    },
    {
        "title": "春病起即事",
        "author": "宋无",
        "content": "壮怀玉具剑空携，老去金门献赋迟。\n服药身躯多病日，养花天气半阴时。\n愁乡尘积瑶琴岳，梦境寒生翠被池。\n春事几何公事急，可怜蝴蝶挂蛛丝。",
        "dynasty": "宋",
        "collection_info": null
    },
    {
        "title": "孟能静席上出四物分韵得牙背抓花字诗成赠",
        "author": "宋无",
        "content": "天女纤纤罢散花，婴儿一掌玉藏瑕。\n寒生鈎弋两三指，春屈柔荑四五芽。\n骸垢有疮肤起粟，臂风无力手长麻。\n老夫技痒烦消遣，休忤仙姑打蔡家。",
        "dynasty": "宋",
        "collection_info": null
    },
    {
        "title": "兰",
        "author": "宋无",
        "content": "分向湘山伴野蒿，偶并香草入离骚。\n清名悔出群芳上，不入离骚更自高。",
        "dynasty": "宋",
        "collection_info": null
    },
    {
        "title": "许山人家",
        "author": "宋无",
        "content": "桐君种药隠蘅皋，竹祖生孙共养高。\n茶脚碧云凝午椀，酒声红雨滴春槽。\n休粮貌古添清瘦，饵朮身轻长绿毛。\n仙诏未颁迟拔宅，家资犹恋一溪桃。",
        "dynasty": "宋",
        "collection_info": null
    },
    {
        "title": "答无功岁暮见寄",
        "author": "宋无",
        "content": "豆稭灰动拥垆天，品字煨残榾柮烟。\n诗草病多删枕上，眼花书久废灯前。\n老依萧寺僧留宿，相对蒲团夜不眠。\n筋力渐衰余习在，梦中去趁暗门船。",
        "dynasty": "宋",
        "collection_info": null
    },
    {
        "title": "书赵集贤诗翰后",
        "author": "宋无",
        "content": "九天宫阙鬰嵯峨，公昔骑龙上大罗。\n文在玉堂多焕烂，泪经铜狄一滂沱。\n原陵禾黍悲酆镐，人物风流继永和。\n今日吴笺拜遗墨，只堪哀怨不堪歌。",
        "dynasty": "宋",
        "collection_info": null
    }
]