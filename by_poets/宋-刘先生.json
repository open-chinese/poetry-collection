[
    {
        "uuid": "6990f8223726ea571333f7475f0047cc",
        "title": "黄石公祠",
        "author": "刘先生",
        "content": "我昔读汉史，心师张子房。\n从容辅汉室，功成復翱翔。\n皆由受师训，知进退存亡。\n我本田舍儿，本志在退藏。\n因缘遇真主，招聘助发扬。\n五年寄京国，心志不皇皇。\n亦由宿志定，万事皆粃糠。\n今日得归来，素志今得偿。\n舣舟阿县下，骑马达祠堂。\n伏行仙遗像，我志愈激昂。\n誓归东村住，心祈契空苍。\n庶可见张子，侍翁入帝乡。",
        "dynasty": "宋",
        "collection_info": null
    }
]