[
    {
        "title": "次袁说友巫山十二峰二十五韵",
        "author": "闾丘泳",
        "content": "舟行观山无定姿，篷底兀坐真儿痴。\n层崖复岭正杂沓，平冈横阜俄逶迟。\n晴岚参天固竞秀，深崖挺石尤多奇。\n遥岑浮眉绿点点，飞瀑悬剑锋差差。\n饱闻巫山妙天下，今诵公诗如见之。\n蓬仙来应人间世，妙龄便有声名随。\n日谈经术辅主圣，久领国计嗤驽疲。\n共推经邦济川楫，暂建分陕元戎旗。\n百城听命仰赐履，三边制胜如筹帷。\n长江高唐神女峡，万里昆崙分一枝。\n峯峦森立入霄汉，塔庙选胜居高低。\n响山猨啼声若啸，迎棹鸦舞来如嬉。\n金母分畀神灵职，孰云朝暮阳台为。\n琅函蘂笈发天秘，赞禹治水唐虞时。\n英辞一洗千载陋，写之琬琰宜在兹。\n人思传本快先睹，蔡邕石经车马驰。\n北畅威名被沙漠，西奠夷落连黔施。\n帝遣云軿镇南极，祠宫姑寓江之湄。\n湘君时过鼓瑶瑟，宓妃岂復扬蛾眉。\n金关已侔坐少广，丹经孰授踰期颐。\n野人尘容粗知学，素守亦復涅不缁。\n朅来乘轺职飞輓，两见祈谷歌噫嘻。\n疲氓崎岖上转粟，旧业荒落南窥嶷。\n劳生屡已度剑栈，清游颇念登峨嵋。\n从今嵩高雅颂手，那数韩子南山诗。",
        "dynasty": "宋",
        "collection_info": null
    }
]