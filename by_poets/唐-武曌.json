[
    {
        "uuid": "200647ccc9ae392024cac036dc023e7f",
        "title": "游石淙诗（幷序）",
        "author": "武曌",
        "content": "若夫圆峤方壶，涉沧波而靡际；金台玉阙，陟玄圃而无阶。\n惟闻《山海》之经，空览《神仙》之记。\n爰有石淙者，即平乐涧也。\n尔其近接嵩领，俯届箕峯，瞻少室兮若莲，睇颍川兮如带。\n既而蹑崎岖之山径，荫蒙密之藤萝，汹涌洪湍，落虚潭而送响；高低翠壁，列幽涧而开筵。\n密叶舒帷，屏氛而荡燠；疏松引吹，清麦候以含凉。\n就林薮而王心神，对烟霞具而涤尘累。\n森沈丘壑，即是桃源；淼漫平流，还浮竹箭。\n[纫]（网）薜荔而成帐，耸莲石而如楼。\n洞口全开，溜千年之芳髓，山腰半坼，吐十里之香粳。\n无烦昆阆之游，自然形势之所。\n当使人题綵翰，各写琼篇，庶无滞于幽栖，冀不孤于泉石。\n各题四韵，咸赋七言。\n（《古今图书集成·山川典》六○《嵩山部》○今按：此诗在《全唐诗》一般有诗序者，大都全录，此系遗漏。\n现特补序，诗不重录。\n又《图书集成》推崇卷，作嵩山石淙侍宴应制者，有宋之问、沈佺期、苏味道、李峤诸人。\n）（据《金石萃编》卷六十三校改。\n）。",
        "dynasty": "唐",
        "collection_info": null
    }
]