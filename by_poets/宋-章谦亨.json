[
    {
        "title": "念奴娇 垂杨得地",
        "author": "章谦亨",
        "content": "垂杨得地，在楼台侧畔，无人攀折。\n不似津亭舟系处，只伴客愁离别。\n丝过摇金，带铺新翠，雅称莺调舌。\n芳筵相映，最宜斜挂残月。\n却得连日春寒，未教轻滚，一片庭前雪。\n应恨张郎今老去，难比风流时节。\n醉眼浑醒，愁眉都展，舞困腰肢怯。\n有时微笑，把伊绾个双结。",
        "dynasty": "宋",
        "collection_info": null
    },
    {
        "title": "步蟾宫 团圞小酌醺醺醉",
        "author": "章谦亨",
        "content": "团圞小酌醺醺醉。\n厮捱着、没人肯睡。\n呼卢直到五更头，便铺了妆台梳洗。\n庭前鼓吹喧人耳。\n蓦忽地、又添一岁。\n休嫌不足少年时，有多少、老如我底。",
        "dynasty": "宋",
        "collection_info": null
    },
    {
        "title": "摸鱼儿 想先生、跨鹤归去",
        "author": "章谦亨",
        "content": "想先生、跨鹤归去。\n依然上界官府。\n胸中邱壑经营巧，留下午桥别墅。\n堪爱处。\n山对起、飞来万马平坡驻。\n带湖鸥鹭。\n犹不忍寒盟，时寻门外，一片芰荷浦。\n秋水观，环绕滔滔瀑布。\n参天林木奇古。\n云烟只在阑干角，生出晚来微雨。\n东道主。\n爱宾客、梅花烂漫开樽俎。\n满怀尘土。\n扫荡已无馀，□□时上，玉峤翠瀛语。",
        "dynasty": "宋",
        "collection_info": null
    },
    {
        "title": "念奴娇 画楼侧畔",
        "author": "章谦亨",
        "content": "画楼侧畔，试与君、管领南枝风物。\n影浸西湖清浅水，旁倚云崖烟壁。\n艾纳全披，檀心俱露，一片前村雪。\n碧松修竹，岁寒真是三杰。\n长向酒欲冰时，魁英相放，不待阳和发。\n一任无情风又雨，毕竟清香难灭。\n幻玉精神，添酥标致，羞上萧萧发。\n脆圆可爱，更看春二三月。",
        "dynasty": "宋",
        "collection_info": null
    },
    {
        "title": "浪淘沙 台上凭阑干",
        "author": "章谦亨",
        "content": "台上凭阑干。\n犹怯春寒。\n被谁偷了最高山。\n将谓六丁移取去，不在人间。\n却是晓云闲。\n特地遮拦。\n与天一样白漫漫。\n喜得东风收卷尽，依旧追还。",
        "dynasty": "宋",
        "collection_info": null
    },
    {
        "title": "小重山 久雨初晴天气佳",
        "author": "章谦亨",
        "content": "久雨初晴天气佳。\n远峰犹□被，乱峰遮。\n更无一朵路旁花。\n春归也，光景只桑麻。\n山径曲如蛇。\n□□□□□，□□□。\n薄醪邀客去程赊。\n都输与，鹥鹭立平沙。",
        "dynasty": "宋",
        "collection_info": null
    },
    {
        "title": "石州引・石州慢 半角庭阴",
        "author": "章谦亨",
        "content": "半角庭阴，弓月映眉，珠露侵靸。\n花棚倒挂风枝，低罥鬓唇ぢ叶。\n凭肩笑问，甚日罢织流黄，泥人无语吟虫答。\n灯近悄分携，溜钗钿犀合。\n一霎。\n莲丝易折。\n未稳栖鸳，陡惊弹鸭。\n几度空阶，宵永笛声孤擫。\n玉腰烟瘦，□□梨梦香消，醒来凉袖阑干压。\n不尽度檐云，写闲愁千叠。",
        "dynasty": "宋",
        "collection_info": null
    },
    {
        "title": "水调歌头 解变西昆体",
        "author": "章谦亨",
        "content": "解变西昆体，一赋冠群英。\n清风峡畔，至今堂以读书名。\n富贵轻于尘土，孝义重于山岳，惜不大其成。\n陵谷纵迁改，草木亦光荣。\n与仇香，穿阮屐，试同登。\n石龛虽窄，可容一几短檠灯。\n千仞苍崖如削，四面翠屏不断，云雾镇长生。\n最爱岩前水，犹作诵弦声。",
        "dynasty": "宋",
        "collection_info": null
    },
    {
        "title": "画堂春 连朝檐溜几曾干",
        "author": "章谦亨",
        "content": "连朝檐溜几曾干。\n韶华一似衰颜。\n牡丹开尽木香残。\n忆家山，愁倚危阑。",
        "dynasty": "宋",
        "collection_info": null
    },
    {
        "title": "云岩",
        "author": "章谦亨",
        "content": "造化雕镌巧，真成一洞天。\n曾将修蟒逐，却许蛰龙眠。\n石现金刚足，泉流仙客田。\n炷香吾道者，色体尚依然。",
        "dynasty": "宋",
        "collection_info": null
    },
    {
        "title": "章岩",
        "author": "章谦亨",
        "content": "杰石何空洞，中藏一寺幽。\n不须补天漏，时觉有云浮。\n蟾吐半轮月，鲸吞万斛舟。\n兹岩本同姓，欲去且迟留。",
        "dynasty": "宋",
        "collection_info": null
    },
    {
        "title": "西湖观梅三首  其一",
        "author": "章谦亨",
        "content": "梅在西湖上，精神别一般。\n喜供诗客赏，怕与俗人看。\n映水林文瘦，依山范叔寒。\n生平逢此友，更觉酒肠宽。",
        "dynasty": "宋",
        "collection_info": null
    },
    {
        "title": "西湖观梅三首  其二",
        "author": "章谦亨",
        "content": "不费东君力，常先草木荣。\n魏征元妩媚，夷甫太鲜明。\n有色谁同洁，无香可比清。\n飘零惟不恶，羌笛任渠横。",
        "dynasty": "宋",
        "collection_info": null
    },
    {
        "title": "西湖观梅三首  其三",
        "author": "章谦亨",
        "content": "腊寒彻骨越精神，吐尽清香不待春。\n华屋芳筵犹恶俗，竹篱茅舍只安贫。\n湖烟笼处难藏艷，窗月飞来为写真。\n自得孤山题品后，至今偏解恼诗人。",
        "dynasty": "宋",
        "collection_info": null
    },
    {
        "title": "祖教寺  其一",
        "author": "章谦亨",
        "content": "出郭寻芳作野行，岩高墅旷水流声。\n草亭日午鹦啼巧，竹院更深月色明。\n宝殿鳞鳞章佛界，珠帘卷卷向山清。\n悠然一榻浑无梦，时有溪声枕外生。",
        "dynasty": "宋",
        "collection_info": null
    },
    {
        "title": "祖教寺  其二",
        "author": "章谦亨",
        "content": "飞鸟遗音入翠林，转教柳外和鶑吟。\n岩留云雨过朝暮，寺枕溪流亘古今。\n客过端阳欣采艾，僧嫌破衲懒缝针。\n杯中蒲酒休辞醉，目断青山有远心。",
        "dynasty": "宋",
        "collection_info": null
    },
    {
        "title": "浄惠院",
        "author": "章谦亨",
        "content": "浄惠荒凉寺，平林浅阜閒。\n殿存碧支佛，门对赭亭山。\n遶屋竹阴翠，沿阶苔晕斑。\n雨中来託宿，却羡白鸥闲。",
        "dynasty": "宋",
        "collection_info": null
    }
]