[
    {
        "uuid": "65243c44485169d78ad2ae405385dffd",
        "title": "陈素斋席上",
        "author": "韩应",
        "content": "自得沧洲趣，门开接钓矶。\n江光翻夕照，岚气上秋衣。\n心苦一官冷，吟多万事违。\n何如明月夜，有客扣林扉。",
        "dynasty": "宋",
        "collection_info": null
    },
    {
        "uuid": "ecfde152e2c6fad2da62623d6cfd8a48",
        "title": "李介山席上",
        "author": "韩应",
        "content": "野屋与僧邻，萧然隔市尘。\n好山晴入户，幽鸟晚依人。\n雨歇竹光润，风生荷气新。\n故人同此趣，来往日相亲。",
        "dynasty": "宋",
        "collection_info": null
    },
    {
        "uuid": "e2a5fbd4068b5c632ef68399faf5e963",
        "title": "丁氏宅",
        "author": "韩应",
        "content": "接竹引山泉，菖阳满石盆。\n秋高松落子，岁久鹤生孙。\n古壁寒藤上，前人旧墨存。\n平生箕颍兴，风度有谁尊。",
        "dynasty": "宋",
        "collection_info": null
    }
]