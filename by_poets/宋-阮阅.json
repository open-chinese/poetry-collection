[
    {
        "uuid": "95e1906b8a7418c8324429a945db5b0e",
        "title": "感皇恩 芝检下中天",
        "author": "阮阅",
        "content": "芝检下中天，春寒犹浅。\n馀闰银蟾许重看。\n满城灯火，又遍高楼深院。\n宝鞍催绣毂，香风软。\n憔悴慢翁，萧条古县。\n随分良辰试开宴。\n且倾芳酒，共听新声弦管。\n夜阑人未散，更筹转。",
        "dynasty": "宋",
        "collection_info": null
    },
    {
        "uuid": "3cb222d9e49fb79104b16d8783a18212",
        "title": "踏莎行 驿使初回",
        "author": "阮阅",
        "content": "驿使初回，新阳才报。\n时和倍觉青春早。\n华灯和月拥朱轓，花间万点寒星小。\n团扇歌清，重裀舞妙。\n游人只恐归来悄。\n明年亲侍辇舆行，未应肯记濡须好。",
        "dynasty": "宋",
        "collection_info": null
    },
    {
        "uuid": "74f5a60e4b6371f0514364132e566616",
        "title": "减字木兰花 晓云舒瑞",
        "author": "阮阅",
        "content": "晓云舒瑞。\n寒影初回长日至。\n罗袜新成。\n更有何人继后尘。\n绮窗寒浅。\n尽道朝来添一线。\n秉烛须游。\n已减铜壶昨夜筹。",
        "dynasty": "宋",
        "collection_info": null
    },
    {
        "uuid": "b1f985342acc78707788fd146a75c4dc",
        "title": "锦堂春・锦堂春慢 江入重关",
        "author": "阮阅",
        "content": "江入重关，山围翠巘，湖边自古巢阳。\n正梅残林坞，冰泮池塘。\n闻道当年父老，记梅福、曾隐南昌。\n有长堤万柳，映□参差，尽是甘棠。\n共夸金斗。",
        "dynasty": "宋",
        "collection_info": null
    },
    {
        "uuid": "019ab467dc8293c093abb8ed8576bbe8",
        "title": "洞仙歌 赵家姊妹",
        "author": "阮阅",
        "content": "赵家姊妹，合在昭阳殿。\n因甚人间有飞燕。\n见伊底，尽道独步江南，便江北、也何曾惯见。\n惜伊情性好，不解嗔人，长带桃花笑时脸。\n向尊前酒底，得见些时，似恁地、能得几回细看。\n待不眨眼儿、觑着伊，将眨眼底工夫，剩看几遍。",
        "dynasty": "宋",
        "collection_info": null
    },
    {
        "uuid": "4dde78653a8c937841624a6e878794f3",
        "title": "眼儿媚 楼上黄昏杏花寒",
        "author": "阮阅",
        "content": "楼上黄昏杏花寒。\n斜月小栏干。\n一双燕子，两行征雁，画角声残。\n绮窗人在东风里，洒泪对春闲。\n也应似旧，盈盈秋水，淡淡春山。",
        "dynasty": "宋",
        "collection_info": null
    },
    {
        "uuid": "f7269f311f98b7b858201b607bb59846",
        "title": "郴江百咏 东楼",
        "author": "阮阅",
        "content": "危城雉堞对东山，谁创高楼十二栏。\n独鹤不来松已老，春风动处日三竿。",
        "dynasty": "宋",
        "collection_info": null
    },
    {
        "uuid": "0d1089f33feaf7a705ec1fc1c9b7ed27",
        "title": "郴江百咏 上仙阁",
        "author": "阮阅",
        "content": "曲槛危梯紫翠中，苏仙宅畔古城东。\n不须更着登山屐，万岫千峰一日穷。",
        "dynasty": "宋",
        "collection_info": null
    },
    {
        "uuid": "2e8b73979de740863c71805fabda8178",
        "title": "郴江百咏 山阴堂",
        "author": "阮阅",
        "content": "修竹苍苍似剡川，浮觞可继永和年。\n不知谁有羲之笔，欲写兰亭第二篇。",
        "dynasty": "宋",
        "collection_info": null
    },
    {
        "uuid": "9c94a04f47826353f03a91d475738f73",
        "title": "郴江百咏 藏春亭",
        "author": "阮阅",
        "content": "百紫千红一径深，臙脂为地粉为林。\n有人来问春何在，向道花间无处寻。",
        "dynasty": "宋",
        "collection_info": null
    },
    {
        "uuid": "13b2c172c2fe1f871aba6c5f11e0b2e3",
        "title": "郴江百咏 灵寿庵",
        "author": "阮阅",
        "content": "结茅编竹对高丛，不种修篁不植松。\n但得数枝花似雪，何须裁截伴枯筇。",
        "dynasty": "宋",
        "collection_info": null
    },
    {
        "uuid": "3e17af8c88532ec3afd5720a8d433d8d",
        "title": "郴江百咏 清淑堂",
        "author": "阮阅",
        "content": "三仙一相有遗风，清淑谁言到此穷。\n寄与郴阳忠信士，得名端合谢韩公。",
        "dynasty": "宋",
        "collection_info": null
    },
    {
        "uuid": "35c86e700737af9bde2713a519b5490a",
        "title": "郴江百咏 篔筜亭",
        "author": "阮阅",
        "content": "娟娟细细两三丛，却厌桃花相近红。\n已有数枝湘浦月，不消千亩渭川风。",
        "dynasty": "宋",
        "collection_info": null
    },
    {
        "uuid": "e67a5529d75f28dc2b422e0d0b037210",
        "title": "郴江百咏 三怀堂",
        "author": "阮阅",
        "content": "东京吏治孰称循，范晔纔书十二人。\n前日桂阳三太守，许谁来此继芳尘。",
        "dynasty": "宋",
        "collection_info": null
    },
    {
        "uuid": "f71560c50f821938dd3fb072eb6447e1",
        "title": "郴江百咏 射圃亭",
        "author": "阮阅",
        "content": "不似投壶谩雅歌，纵贤无奈罚觥何。\n若知蓬矢桑弧意，不用穿杨中鹄多。",
        "dynasty": "宋",
        "collection_info": null
    },
    {
        "uuid": "fba2a6f0935e1371761000cc0d3285d5",
        "title": "郴江百咏 紫芝亭",
        "author": "阮阅",
        "content": "和气熏蒸庶草灵，昔年闻有紫芝生。\n史官不绝书祥瑞，几欲图形献此名。",
        "dynasty": "宋",
        "collection_info": null
    },
    {
        "uuid": "79a7e1dc887755a9acf9fa26bb894d46",
        "title": "郴江百咏 撷芳园",
        "author": "阮阅",
        "content": "万萼千枝二月春，只愁风雨便成尘。\n不知谁撷香英去，自有寻芳拾翠人。",
        "dynasty": "宋",
        "collection_info": null
    },
    {
        "uuid": "5e25c9742b6f73f9b9a42aadd9efa418",
        "title": "郴江百咏 砌台",
        "author": "阮阅",
        "content": "翠珉斜倚若危梯，上出高城下枕池。\n不但绮罗为戏事，又将台使补庐儿。",
        "dynasty": "宋",
        "collection_info": null
    },
    {
        "uuid": "c7b11fad0c7ab51cf6c8f984282ec374",
        "title": "郴江百咏 西楼",
        "author": "阮阅",
        "content": "危楼百尺对东山，帘幙秋风捲暮寒。\n每向残阳新月看，几人曾此凭栏干。",
        "dynasty": "宋",
        "collection_info": null
    },
    {
        "uuid": "3ec45621d7ee420cc50b7b1b0fb1d8d5",
        "title": "郴江百咏 真仙亭",
        "author": "阮阅",
        "content": "雕甍画栋对羣山，远目增明尽日看。\n无奈人心多险僞，须求拳石作峰峦。",
        "dynasty": "宋",
        "collection_info": null
    },
    {
        "uuid": "1b41e6d1153a0076de1ce6d037e8a9e8",
        "title": "郴江百咏 碧虚亭",
        "author": "阮阅",
        "content": "筇竹枝弯屐齿摇，登临身觉在烟霄。\n千峰险似三川峡，一水深如八月潮。",
        "dynasty": "宋",
        "collection_info": null
    },
    {
        "uuid": "597e5e1f277c90254bb584af657afbd1",
        "title": "郴江百咏 北湖亭",
        "author": "阮阅",
        "content": "檐楹山影水光中，携酒来时伴钓翁。\n四岸烟云芳草绿，一栏风雨落花红。",
        "dynasty": "宋",
        "collection_info": null
    },
    {
        "uuid": "aac68deeda8b9f6fdeefec42de8a6765",
        "title": "郴江百咏 绿凈堂",
        "author": "阮阅",
        "content": "绿如青草凈如渊，远近山光上下天。\n有客凭栏若相问，为言此处似蒸川。",
        "dynasty": "宋",
        "collection_info": null
    },
    {
        "uuid": "7e81a836f8cd38f288f670ff8b0a2a55",
        "title": "郴江百咏 湖亭",
        "author": "阮阅",
        "content": "城外高堂俯碧湾，山如螺黛水如环。\n有时鼓棹来寻胜，直到斜阳未欲还。",
        "dynasty": "宋",
        "collection_info": null
    },
    {
        "uuid": "78e8953f3a1d193ca108bc64ae030baa",
        "title": "郴江百咏 北园",
        "author": "阮阅",
        "content": "一坞春风北苑芽，满川流水武陵花。\n溪东旧观仙人宅，城内高楼刺史家。",
        "dynasty": "宋",
        "collection_info": null
    },
    {
        "uuid": "9843cc792f9b50401c7f6f2ec07b228e",
        "title": "郴江百咏 辉松台",
        "author": "阮阅",
        "content": "灵寿峰前路有苔，松门依旧对山开。\n幽人野叟寻僧至，时有辉辉大旆来。",
        "dynasty": "宋",
        "collection_info": null
    },
    {
        "uuid": "4f270cb4561d74ac4245bac3ff0a62c1",
        "title": "郴江百咏 燕堂",
        "author": "阮阅",
        "content": "山有香炉水有瓶，斋无尘榻阁无铃。\n胡床尘拂枯藜杖，门对江山日夜扃。",
        "dynasty": "宋",
        "collection_info": null
    },
    {
        "uuid": "a18a195ca7f99a77c196fd038c297b87",
        "title": "郴江百咏 竹轩",
        "author": "阮阅",
        "content": "轩户萧条对北垣，谁来此地种檀栾。\n无人会得青青意，雨洗风吹叶叶寒。",
        "dynasty": "宋",
        "collection_info": null
    },
    {
        "uuid": "234f780da1c3c043d1736f517bc9132c",
        "title": "郴江百咏 白莲亭",
        "author": "阮阅",
        "content": "石甃方池种白莲，庵僧欲绍远公禅。\n文皮麈尾来游处，谁似庐山十八贤。",
        "dynasty": "宋",
        "collection_info": null
    },
    {
        "uuid": "648b78a43f1d827957511c0bd8da8e00",
        "title": "郴江百咏 南楼",
        "author": "阮阅",
        "content": "雉堞谯楼紫翠环，红尘扰扰白云閒。\n蛮烟瘴雨千峰外，邑屋人家十里间。",
        "dynasty": "宋",
        "collection_info": null
    },
    {
        "uuid": "ead8e9573cd380cfeef8f25b58274482",
        "title": "郴江百咏 东园",
        "author": "阮阅",
        "content": "芳春閤外茂林中，池上新桥路径通。\n谁种松篁藏古意，我栽桃李引春风。",
        "dynasty": "宋",
        "collection_info": null
    },
    {
        "uuid": "12fe910495326e15ab4e80f36bc3b85b",
        "title": "郴江百咏 苏仙观",
        "author": "阮阅",
        "content": "寂寂星坛长绿苔，井边橘老又重栽。\n城头依旧东楼在，未见当时鹤再来。",
        "dynasty": "宋",
        "collection_info": null
    },
    {
        "uuid": "c7c30f1378f76fb986ca905da780c725",
        "title": "郴江百咏 成仙观",
        "author": "阮阅",
        "content": "仙去寥寥几百春，隠居依旧在湖濒。\n枝头禽语人难会，石上骡踪事已陈。",
        "dynasty": "宋",
        "collection_info": null
    },
    {
        "uuid": "a177037d4529b3da12338789ea2fba53",
        "title": "郴江百咏 露仙观",
        "author": "阮阅",
        "content": "寂寞荒坛枕水边，长沙施药已千年。\n松间风露如前日，何事无人更得仙。",
        "dynasty": "宋",
        "collection_info": null
    },
    {
        "uuid": "445e9702eb28ad1b3f1e46aa85a62c9b",
        "title": "郴江百咏 骡穴观",
        "author": "阮阅",
        "content": "朝辞湘楚暮山东，今在蓬莱第几峰。\n可笑时人空扰扰，武昌山下问骡踪。",
        "dynasty": "宋",
        "collection_info": null
    },
    {
        "uuid": "6c28e4770d9523e7ada18dcdda540a5a",
        "title": "郴江百咏 景星观",
        "author": "阮阅",
        "content": "圣世休祥见景星，曾闻瑞日庆云生。\n羽人中夜来朝斗，透过松梢一点明。",
        "dynasty": "宋",
        "collection_info": null
    },
    {
        "uuid": "b7ee5a4bcd833c6bb155fac83ff20549",
        "title": "郴江百咏 东山",
        "author": "阮阅",
        "content": "藜杖芒鞋过水东，红裙寂寞酒樽空。\n郡人见我应相笑，不似山公与谢公。",
        "dynasty": "宋",
        "collection_info": null
    },
    {
        "uuid": "ad4b3e2f5be2536f5e6234ec6466c19d",
        "title": "郴江百咏 五盖山",
        "author": "阮阅",
        "content": "五峰如盖色苍苍，隔断蛮陬与瘴乡。\n纔见山中冬有雪，郴人预说岁丰穰。",
        "dynasty": "宋",
        "collection_info": null
    },
    {
        "uuid": "f22d6799c1832aceaba7b2768a8743e8",
        "title": "郴江百咏 百丈山",
        "author": "阮阅",
        "content": "萦迂鸟道少人通，只有豺狼夜过踪。\n自衒崚嶒逾百丈，安知七十二高峰。",
        "dynasty": "宋",
        "collection_info": null
    },
    {
        "uuid": "5da23062ca1a81e12bd48e7023450966",
        "title": "郴江百咏 孤山",
        "author": "阮阅",
        "content": "瘴山蛮岭斗嵯峨，高可跻登不可磨。\n万岫千岩皆阘茸，一峰孤秀不如多。",
        "dynasty": "宋",
        "collection_info": null
    },
    {
        "uuid": "4d43d8f7c41c6d0abea24a730e9bf5cd",
        "title": "郴江百咏 雕玉山",
        "author": "阮阅",
        "content": "培嵝崎岖面碧霄，何曾温润似琼瑶。\n一堆顽石郴江上，纵有昆刀不可雕。",
        "dynasty": "宋",
        "collection_info": null
    },
    {
        "uuid": "aaf313ca29173ecd63dddee768d510a8",
        "title": "郴江百咏 桄榔山",
        "author": "阮阅",
        "content": "休言鸟道与羊肠，鸟道羊肠不可方。\n却喜年年种麰麦，山中不用有桄榔。",
        "dynasty": "宋",
        "collection_info": null
    },
    {
        "uuid": "df4ebde41c614fc9719c0ba5a37c3991",
        "title": "郴江百咏 马岭",
        "author": "阮阅",
        "content": "牛山日日夕阳红，鹿洞年年草色浓。\n更有当时马行处，郴人犹指旧骡踪。",
        "dynasty": "宋",
        "collection_info": null
    },
    {
        "uuid": "4f5cdc38d9cfb4a8656b87dfcdfb67ab",
        "title": "郴江百咏 话石",
        "author": "阮阅",
        "content": "人世哓哓已不根，更堪顽石亦纷纷。\n何如缄口藏长舌，道路如今已厌闻。",
        "dynasty": "宋",
        "collection_info": null
    },
    {
        "uuid": "a4c9c7fb57f57e17db08d460c1df867e",
        "title": "郴江百咏 白鹿岩",
        "author": "阮阅",
        "content": "风驭云轩鹤羽轻，野麋常此望霓旌。\n当时岩下藏身处，依旧春来草自生。",
        "dynasty": "宋",
        "collection_info": null
    },
    {
        "uuid": "e4ebf9ac911d51f36445b607324edad9",
        "title": "郴江百咏 坦山岩",
        "author": "阮阅",
        "content": "空山夜雨鬼神愁，怪石层崖虎豹忧。\n鸟道不通车马到，只供衲子羽人游。",
        "dynasty": "宋",
        "collection_info": null
    },
    {
        "uuid": "852d8112b7de4ce2352ab92f5fed65a9",
        "title": "郴江百咏 兜率岩",
        "author": "阮阅",
        "content": "泉如铅汞流丹竈，石似珊瑚出海涛。\n不会当时融结意，区区虽巧亦何劳。",
        "dynasty": "宋",
        "collection_info": null
    },
    {
        "uuid": "7b850451f3d6edf70addab75afbb5c79",
        "title": "郴江百咏 王履岩",
        "author": "阮阅",
        "content": "勾践因何渡楚川，苍苍双石卧寒烟。\n当时纵使为淫巧，片石安能作履穿。",
        "dynasty": "宋",
        "collection_info": null
    },
    {
        "uuid": "5bd43247b2e6aa3a976724dec972fa03",
        "title": "郴江百咏 郴江口",
        "author": "阮阅",
        "content": "扁舟斗转急如飞，对此令人忆退之。\n不但郴江有佳句，叉鱼祷雨尽留诗。",
        "dynasty": "宋",
        "collection_info": null
    },
    {
        "uuid": "d3b85d6b900526a22cac2f3cc2e30816",
        "title": "郴江百咏 灵湫",
        "author": "阮阅",
        "content": "老蛟力斗死池中，山下流泉暗谷通。\n风雨年年常十五，休将涓滴强邀功。",
        "dynasty": "宋",
        "collection_info": null
    },
    {
        "uuid": "bb3d72982b299eee43a538dac0833ec4",
        "title": "郴江百咏 中洲",
        "author": "阮阅",
        "content": "捲地江流绕古城，参天乔木一洲横。\n年年秋雨无情甚，沙嘴纔高又压平。",
        "dynasty": "宋",
        "collection_info": null
    },
    {
        "uuid": "cfe3699758dd1acc1d1e7efb0a243c66",
        "title": "郴江百咏 崇德河",
        "author": "阮阅",
        "content": "楚俗声音误最多，近来方证桂门讹。\n分明流向郴人道，此水今名崇德河。",
        "dynasty": "宋",
        "collection_info": null
    },
    {
        "uuid": "1934fe93da16e76b0d3dd530b4e91efa",
        "title": "郴江百咏 怨溪",
        "author": "阮阅",
        "content": "溅溅溪水石磷磷，两岸山花野草春。\n流去前滩何处问，不知当日怨何人。",
        "dynasty": "宋",
        "collection_info": null
    },
    {
        "uuid": "9f252ca45663bbff410bb2cf4357e001",
        "title": "郴江百咏 千秋水",
        "author": "阮阅",
        "content": "不求至道不修真，一穴涓涓岂有神。\n王锡苏耽已仙去，未应皆是酌泉人。",
        "dynasty": "宋",
        "collection_info": null
    },
    {
        "uuid": "f6f4d46806368231f4c6730c2786d365",
        "title": "郴江百咏 潮井",
        "author": "阮阅",
        "content": "朔月盈亏已可疑，随泉上下更难知。\n钱塘江在吴山外，谁见来时与落时。",
        "dynasty": "宋",
        "collection_info": null
    },
    {
        "uuid": "55127f1219c7ae55033bc2eaeb9e9aca",
        "title": "郴江百咏 浪井",
        "author": "阮阅",
        "content": "可畏人情与世途，险如波浪起江湖。\n岂知荆楚山川地，坎井泓泉无处无。",
        "dynasty": "宋",
        "collection_info": null
    },
    {
        "uuid": "3a5ad7b5c823401c7b465b7dc8ae0596",
        "title": "郴江百咏 橘井",
        "author": "阮阅",
        "content": "苏仙旧隠已藤萝，橘井空来岁月多。\n摘叶汲泉皆朽骨，郡人犹说愈沉疴。",
        "dynasty": "宋",
        "collection_info": null
    },
    {
        "uuid": "5b893ecd347f424b14c3668a51fa6ba2",
        "title": "郴江百咏 愈泉",
        "author": "阮阅",
        "content": "未载人间肘后书，此名直恐是相诬。\n古人诗病知多少，试问从来疗得无。",
        "dynasty": "宋",
        "collection_info": null
    },
    {
        "uuid": "bcd5712e65b54ec6ad526d61bbacd2c1",
        "title": "郴江百咏 圆泉",
        "author": "阮阅",
        "content": "清冽渊渊一窦圆，每来尝为试茶煎。\n又新水鉴全然误，第作人间十八泉。",
        "dynasty": "宋",
        "collection_info": null
    },
    {
        "uuid": "66bb6a2a9564107ff34779282a44e027",
        "title": "郴江百咏 温泉",
        "author": "阮阅",
        "content": "谁将炎热换清凉，可使澄泓作沸扬。\n从赐骊山妃子沐，人间处处重温汤。",
        "dynasty": "宋",
        "collection_info": null
    },
    {
        "uuid": "01dcbdecc7333be17d3d958620fb8a3b",
        "title": "郴江百咏 香泉",
        "author": "阮阅",
        "content": "僧舍灵源静不流，只供斋钵与茶瓯。\n直应老衲投熏陆，石罅云根久未收。",
        "dynasty": "宋",
        "collection_info": null
    },
    {
        "uuid": "e9f68683755ed3b9b961907fe8f103be",
        "title": "郴江百咏 醽醁泉",
        "author": "阮阅",
        "content": "玉为麯糵石为垆，万榼千壶汲未枯。\n山下家家有醇酒，酿时皆用此泉无。",
        "dynasty": "宋",
        "collection_info": null
    },
    {
        "uuid": "cfcb1499be795903bca75193044ddcc2",
        "title": "郴江百咏 蒙泉",
        "author": "阮阅",
        "content": "流出山根无尽时，潜深不似瀑泉飞。\n此时非凈还非垢，欲洗须知是钝机。",
        "dynasty": "宋",
        "collection_info": null
    },
    {
        "uuid": "6f1a1db1f76a65d236b94d7c80e74abd",
        "title": "郴江百咏 剑泉",
        "author": "阮阅",
        "content": "太阿气在斗牛边，报惠论雠世有仙。\n黥贼东来携败铁，地灵安肯为生泉。",
        "dynasty": "宋",
        "collection_info": null
    },
    {
        "uuid": "5db74dd639c4c47ea2bda60b8ab9a023",
        "title": "郴江百咏 贪泉",
        "author": "阮阅",
        "content": "玉洁冰寒彻底清，不因汲引有亏盈。\n廉泉让水贪无异，空使时人恶此名。",
        "dynasty": "宋",
        "collection_info": null
    },
    {
        "uuid": "da776820c8ae44c3659dc9b7bbbe826e",
        "title": "郴江百咏 寒泉",
        "author": "阮阅",
        "content": "春欲为霜夏欲冰，一山寒气逼人清。\n应知炎冷难同处，甘与汤泉各自生。",
        "dynasty": "宋",
        "collection_info": null
    },
    {
        "uuid": "b96870faf4ecc07c523940af1d0d0de6",
        "title": "郴江百咏 郴江",
        "author": "阮阅",
        "content": "不分涓滴溉田畴，只有重滩碍巨舟。\n险似瞿塘并赣水，岂能如鉴泻清流。",
        "dynasty": "宋",
        "collection_info": null
    },
    {
        "uuid": "b85786dbb77cdbc0adfa5e12bc7cbe82",
        "title": "郴江百咏 灵寿木",
        "author": "阮阅",
        "content": "聊依枯木伴寒藤，曾为当年孔傅生。\n寂寞空山穷谷裏，如今文杏又争名。",
        "dynasty": "宋",
        "collection_info": null
    },
    {
        "uuid": "faded6b44650db7e4c30e86bbc5479b6",
        "title": "郴江百咏 茶山寺",
        "author": "阮阅",
        "content": "莽草寒芦事不经，八峰深在乱云层。\n只因一句鹅湖谶，直至于今有此称。",
        "dynasty": "宋",
        "collection_info": null
    },
    {
        "uuid": "5aab90246b4fec8d7125a13e56c576df",
        "title": "郴江百咏 会胜寺",
        "author": "阮阅",
        "content": "灵寿山前古梵宫，粥鱼斋鼓白云中。\n衲僧若会蒙泉意，竟与曹溪一径通。",
        "dynasty": "宋",
        "collection_info": null
    },
    {
        "uuid": "b1d30de01a58372a97a617bb35f9f7f8",
        "title": "郴江百咏 香山寺",
        "author": "阮阅",
        "content": "十里城南古道场，一泓寒水翠微傍。\n幽人衲子时来汲，疑是山中草木香。",
        "dynasty": "宋",
        "collection_info": null
    },
    {
        "uuid": "dbe5b13ae96947efc81b9f3a25ffd135",
        "title": "郴江百咏 崇毅寺",
        "author": "阮阅",
        "content": "城外招提竹隠门，更无一点利名尘。\n蒲团纸帐松窗下，却有安禅藏卷人。",
        "dynasty": "宋",
        "collection_info": null
    },
    {
        "uuid": "fe6025c6dc855b4a65e4b58e09eb7949",
        "title": "郴江百咏 干明寺",
        "author": "阮阅",
        "content": "寺古僧残丈室空，我来试问老禅翁。\n直松曲棘都休道，庭下山茶为甚红。",
        "dynasty": "宋",
        "collection_info": null
    },
    {
        "uuid": "4e5ed36f13337ff150dc2e4f47ed7ffa",
        "title": "郴江百咏 开福寺",
        "author": "阮阅",
        "content": "郴江东畔小禅林，谁见当年地布金。\n夜磬一敲僧定出，水声东去月西沉。",
        "dynasty": "宋",
        "collection_info": null
    },
    {
        "uuid": "37417b355a2a392bb2f962d4722da1b2",
        "title": "郴江百咏 开利寺",
        "author": "阮阅",
        "content": "修篁乔木水西涯，古屋颓垣达磨家。\n持钵但闻僧乞供，杜门不为客烹茶。",
        "dynasty": "宋",
        "collection_info": null
    },
    {
        "uuid": "fc2a09a067332f08d03c99e2becfd620",
        "title": "郴江百咏 东山寺",
        "author": "阮阅",
        "content": "竹外长桥过水西，林中钟磬旧禅扉。\n筇迎残月僧包去，帆背斜阳客艇归。",
        "dynasty": "宋",
        "collection_info": null
    },
    {
        "uuid": "c98b0ee0aba4581bd70855a609429be9",
        "title": "郴江百咏 太平寺",
        "author": "阮阅",
        "content": "石虎城西郴水边，支提突兀祖灯传。\n有人认得双岩桂，何必庭前柏子禅。",
        "dynasty": "宋",
        "collection_info": null
    },
    {
        "uuid": "0901d498e05393fb445983bf6e6bd7eb",
        "title": "郴江百咏 南塔寺",
        "author": "阮阅",
        "content": "江岸南峰对石城，僧房高在乱云层。\n台前天阔秋多月，塔上风微夜有灯。",
        "dynasty": "宋",
        "collection_info": null
    },
    {
        "uuid": "79fa3357466f89324c16f8a96e542e31",
        "title": "郴江百咏 妙胜寺",
        "author": "阮阅",
        "content": "谁营僧舍近西城，今与行人作短亭。\n庭下秋风花簌簌，门前春水竹青青。",
        "dynasty": "宋",
        "collection_info": null
    },
    {
        "uuid": "8e1fc95b12fe0d2aacd033cc18814c7b",
        "title": "郴江百咏 永庆寺",
        "author": "阮阅",
        "content": "空庭生草路生苔，寂寂荆扉小径开。\n有客试泉方到此，须知不是为僧来。",
        "dynasty": "宋",
        "collection_info": null
    },
    {
        "uuid": "a9171f0500f9c5e29909c0d68caa6a23",
        "title": "郴江百咏 尊胜寺",
        "author": "阮阅",
        "content": "老僧不復识丛林，只说幽栖是息心。\n可惜一溪东去水，更无轩石称登临。",
        "dynasty": "宋",
        "collection_info": null
    },
    {
        "uuid": "67c1c5c82679d1c28571fa207f105bfb",
        "title": "郴江百咏 白虎城",
        "author": "阮阅",
        "content": "楚人未筑上游城，千古冤声尚未平。\n雉堞已然无石虎，不知何用昔时名。",
        "dynasty": "宋",
        "collection_info": null
    },
    {
        "uuid": "552932dfab669c810c2629d823ea209c",
        "title": "郴江百咏 石城",
        "author": "阮阅",
        "content": "郴江淼淼接湘天，层壁重崖北水边。\n数日东风春浪恶，渔舟不是莫愁船。",
        "dynasty": "宋",
        "collection_info": null
    },
    {
        "uuid": "141cf296deae8f9c350ac759f670622a",
        "title": "郴江百咏 苏仙祠",
        "author": "阮阅",
        "content": "羽节云旌事已空，旧庵今在最高峰。\n拂坛不见当时竹，繫马犹存旧日松。",
        "dynasty": "宋",
        "collection_info": null
    },
    {
        "uuid": "01e14fdb10727b6a6ee4df90cde3dfa4",
        "title": "郴江百咏 孝妇冢",
        "author": "阮阅",
        "content": "国史班班有旧闻，欲将重说与郴人。\n教知蔡妇潸然意，可比神仙噀酒神。",
        "dynasty": "宋",
        "collection_info": null
    },
    {
        "uuid": "5ae8e4cec0742da674b633d2b48bb210",
        "title": "郴江百咏 久留冈",
        "author": "阮阅",
        "content": "颍人间欲问郴人，卫飒如何似寇恂。\n只恐当时遮道者，不应皆是惜留人。",
        "dynasty": "宋",
        "collection_info": null
    },
    {
        "uuid": "b01524201958cab400bed5539ecc0801",
        "title": "郴江百咏 刘相国书堂",
        "author": "阮阅",
        "content": "疏林翠竹水沧沧，问是刘公旧隠堂。\n但得青编有完传，故居寂寞亦何伤。",
        "dynasty": "宋",
        "collection_info": null
    },
    {
        "uuid": "bf799370d2b80ae7ead69ac005d07c8f",
        "title": "郴江百咏 窊樽",
        "author": "阮阅",
        "content": "山中闻有酒官泉，復有窊樽在水边。\n荆楚人皆喜羣饮，见时应有口流涎。",
        "dynasty": "宋",
        "collection_info": null
    },
    {
        "uuid": "807652152bcd14034a556794ec6c6433",
        "title": "郴江百咏 迷桥",
        "author": "阮阅",
        "content": "林花岸柳草芊芊，山下长桥跨碧川。\n往事茫茫无问处，不知迷俗是迷仙。",
        "dynasty": "宋",
        "collection_info": null
    },
    {
        "uuid": "159810b7278ef64e1ff4932a738361cb",
        "title": "郴江百咏 桂门关",
        "author": "阮阅",
        "content": "恶名辨正可无疑，已有金华学士题。\n寄语往来荆广客，鬼门关在鬰林西。",
        "dynasty": "宋",
        "collection_info": null
    },
    {
        "uuid": "6bc44d42742a1b6e44a8f943d1a72907",
        "title": "郴江百咏 漏天",
        "author": "阮阅",
        "content": "从古常闻有漏天，此言恐是里人传。\n山深自合常多雨，不是娲皇补未全。",
        "dynasty": "宋",
        "collection_info": null
    },
    {
        "uuid": "fb24524efc80f97f1aa3d38ba3536f86",
        "title": "郴江百咏 飞仙桥",
        "author": "阮阅",
        "content": "柜中飞出过辽天，楼上归来又几年。\n云物已閒松已老，芝田依旧在桥边。",
        "dynasty": "宋",
        "collection_info": null
    },
    {
        "uuid": "f69ff87f46ab612dafbfd7e754541f79",
        "title": "郴江百咏 栖凤驿",
        "author": "阮阅",
        "content": "凤出明时欲览辉，栖桐食竹屡来仪。\n空山穷谷无丹穴，肯伴鸱鸮共一枝。",
        "dynasty": "宋",
        "collection_info": null
    },
    {
        "uuid": "673a82e54ea0e25088c83936d9da5d0e",
        "title": "郴江百咏 龟峰铺",
        "author": "阮阅",
        "content": "山似龟形古戍西，路人到此欲稽疑。\n刳肠钻灼犹难信，顽石何缘解有知。",
        "dynasty": "宋",
        "collection_info": null
    },
    {
        "uuid": "ac8492d90a4b62eb63f84f168cdd470b",
        "title": "郴江百咏 蔡伦宅",
        "author": "阮阅",
        "content": "竹简韦编写六经，不知何用捣枯藤。\n自从杵臼深藏后，采楮舂桑事已更。",
        "dynasty": "宋",
        "collection_info": null
    },
    {
        "uuid": "eace868c25f8a1babd64bb9c432b55ae",
        "title": "郴江百咏 西湖",
        "author": "阮阅",
        "content": "岸草江花对夕阳，满船新月夜鸣榔。\n秋清菡萏红千柄，风静琉璃碧一方。",
        "dynasty": "宋",
        "collection_info": null
    },
    {
        "uuid": "4dcd66b7b92d5c0f7fbd855b110b8270",
        "title": "郴江百咏 宣风道上",
        "author": "阮阅",
        "content": "马蹄西去夕阳催，浓淡寒山翠作堆。\n北雁无情怕秋热，带将寒信过江来。",
        "dynasty": "宋",
        "collection_info": null
    },
    {
        "uuid": "42ce50394615a7b0ac360aee6d33572e",
        "title": "郴江百咏 题春波亭",
        "author": "阮阅",
        "content": "数叶荷衣一短藜，春波亭上倚斜晖。\n无人会得诗中画，凭尽阑干又独归。",
        "dynasty": "宋",
        "collection_info": null
    },
    {
        "uuid": "7a9316b29b4b2c29590058549158f0d5",
        "title": "游紫微观",
        "author": "阮阅",
        "content": "春来犹未到金庭，桃杏离披柳已青。\n直待斜阳方兴尽，一筇独立紫微亭。",
        "dynasty": "宋",
        "collection_info": null
    },
    {
        "uuid": "9172967e03ed9346031a3f2ea3d228b6",
        "title": "佛惠寺",
        "author": "阮阅",
        "content": "细雨斜风入乱山，湿云堆裏见东关。\n一筇来访林间寺，杜宇数声春又还。",
        "dynasty": "宋",
        "collection_info": null
    },
    {
        "uuid": "dc89a0d26d3cc1a22b37c89f345368a1",
        "title": "濡须寺",
        "author": "阮阅",
        "content": "筇杖芒鞋上小蓬，半篙春水饱帆风。\n两关三寺山无数，藏在蒙蒙烟雨中。",
        "dynasty": "宋",
        "collection_info": null
    },
    {
        "uuid": "e9e661caac8b2c900d375f896e8ea5d2",
        "title": "苏仙山",
        "author": "阮阅",
        "content": "一溪清泚万峰环，人过重重紫翠间。\n绿竹乔松三十里，云中犹未见苏山。",
        "dynasty": "宋",
        "collection_info": null
    },
    {
        "uuid": "332af357e5f0e73415ebcabc25010351",
        "title": "谩成三首  其一",
        "author": "阮阅",
        "content": "蓬池旧草绿茸茸，爱酒清谈隠者风。\n纵似步兵成底事，啸台依旧夕阳中。",
        "dynasty": "宋",
        "collection_info": null
    },
    {
        "uuid": "0b20ac8d7605f3aa899528fbf632eec7",
        "title": "谩成三首  其二",
        "author": "阮阅",
        "content": "心若金兰过耳余，春来还共客东都。\n几时却泛清河水，已约荆溪共卜居。",
        "dynasty": "宋",
        "collection_info": null
    },
    {
        "uuid": "04414e9e9260df991e2cd690ceea6ffb",
        "title": "谩成三首  其三",
        "author": "阮阅",
        "content": "太白仙人白玉篇，逸才清思两难全。\n如今貂尾容相续，只恐巴吟不足传。",
        "dynasty": "宋",
        "collection_info": null
    },
    {
        "uuid": "af0157447b0301a65f076f8f5a999c1f",
        "title": "过算陂二首  其一",
        "author": "阮阅",
        "content": "湖上千山山外天，寒光翠色混轻烟。\n篮舆路转重回首，疑是松江在目前。",
        "dynasty": "宋",
        "collection_info": null
    },
    {
        "uuid": "46055202c6c945485521a76cbd40f012",
        "title": "过算陂二首  其二",
        "author": "阮阅",
        "content": "湖水随风洗岸沙，笋梢成竹荻生芽。\n不知谁唤春归去，留下子规啼晚花。",
        "dynasty": "宋",
        "collection_info": null
    },
    {
        "uuid": "d1d570d6247a312145a8c1d5b2ecbc39",
        "title": "寄郑良佐",
        "author": "阮阅",
        "content": "书生着书贪日课，文士卖文救穷饿。\n青楼歌酒属富儿，不意此名君乃荷。\n风波平地自谁始，一倡从知百人和。\n东鲁男子旧修谨，南郡诸生底逋播。\n平安敢烦街吏报，洁白长赓楚人些。\n流言不计两曾参，机上慈亲枉惊堕。\n阮舍尤须办南北，杜冠可无分小大。\n宁知宋玉笑登徒，或指宣尼作阳货。\n璧亡误使张仪去，兵利徒为少卿祸。\n违从兄食祇厚诬，偿同舍金聊引过。\n无黥可息劓可补，未信白璧青蝇涴。\n君不见吾宗孟公士所倾，亦有俗子惊人坐。",
        "dynasty": "宋",
        "collection_info": null
    },
    {
        "uuid": "4990d303ee53910b25e69cc9af439dfb",
        "title": "任元受耿时举有和篇谨用韵写寄",
        "author": "阮阅",
        "content": "射策明光最上游，干霄直气接云浮。\n平生所闻任定祖，十年坚卧岩壑幽。\n胸中经济几韬略，价高连城人不酬。\n急流勇退莫予武，旁观谁为君王留。\n归来万事了无愧，罪我知我惟春秋。\n海沂之康谈笑事，分毫未展帷幄筹。\n倒屣能延吾党士，此客标置高南州。\n翰墨从容千万字，韵高不作河西讴。\n各持吾素报吾主，为公不必须孙刘。\n嗟我已衰人不数，去来乘雁双鳬鸥。",
        "dynasty": "宋",
        "collection_info": null
    },
    {
        "uuid": "90abf9d47b493845cdebcc17d22b2d33",
        "title": "寄徐季秉",
        "author": "阮阅",
        "content": "小窗杯酒恨匆匆，别后谁来旅梦中。\n寒食东风归去后，寻盟须过蒜山东。",
        "dynasty": "宋",
        "collection_info": null
    },
    {
        "uuid": "2c97c3a7c12f1f99f9c27e04e756711c",
        "title": "往知袁州道经末山",
        "author": "阮阅",
        "content": "斜阳骑马末山隈，淡碧晴空雁字回。\n一片愁怀似黄叶，晚风吹送九峰来。",
        "dynasty": "宋",
        "collection_info": null
    },
    {
        "uuid": "7697cd917f7cbecd1cdddf2e0442bf9b",
        "title": "无讼堂",
        "author": "阮阅",
        "content": "欲为袁人弭谤声，因将无讼榜堂名。\n他时茇舍棠休剪，近日环扉草已生。\n自是索瘢求大察，却疑束矢听难明。\n要知本乐农桑处，请看东郊壠上耕。",
        "dynasty": "宋",
        "collection_info": null
    },
    {
        "uuid": "be33a0c908be0efa961c65ad052cd090",
        "title": "高亭山",
        "author": "阮阅",
        "content": "苍苍黄叶满闲亭，门对南山数点青。\n过客不知兴废事，犹言汉县是高亭。",
        "dynasty": "宋",
        "collection_info": null
    },
    {
        "uuid": "47a865db83e6b01f8ccd27bc7e267ce3",
        "title": "游虎丘",
        "author": "阮阅",
        "content": "踏石青鞋滑，西风繫小舟。\n浅塘疏荇水，高树老籐秋。\n行柳乱余兴，衰芜铺远愁。\n萧萧晚城角，排日下林头。",
        "dynasty": "宋",
        "collection_info": null
    },
    {
        "uuid": "4bb7c02f5861abdff5f31c87788dc69a",
        "title": "便县怀古",
        "author": "阮阅",
        "content": "兔葵燕麦撼春风，废址颓垣古县封。\n聚落已迁江上去，隔林已旧雨三峰。",
        "dynasty": "宋",
        "collection_info": null
    },
    {
        "uuid": "6390b264927ebc8bd1adb5cea7d889bd",
        "title": "黄花渡",
        "author": "阮阅",
        "content": "晓渡黄花溪水湍，鸣榔身在小沙滩。\n盘斜曲踏畬田去，露下星稀霜月寒。",
        "dynasty": "宋",
        "collection_info": null
    },
    {
        "uuid": "80284385acc6c5b1dd33ef10245f205f",
        "title": "湘东驿至萍乡",
        "author": "阮阅",
        "content": "萍乡路与醴陵通，溪上长亭草木中。\n行尽江南有山处，门前隔水是湘东。",
        "dynasty": "宋",
        "collection_info": null
    },
    {
        "uuid": "e4037b184e0a68f629e1a0d8615304bc",
        "title": "萍乡绝句",
        "author": "阮阅",
        "content": "春尽江南归已迟，湘南风雨度花时。\n无因剪取湘江色，携看江屏画竹枝。",
        "dynasty": "宋",
        "collection_info": null
    },
    {
        "uuid": "d5a612b336aa980ba8e2edbe9e6bb9c9",
        "title": "分宜绝句",
        "author": "阮阅",
        "content": "扶疏碧树想吾庐，近隔清江几舍余。\n少听光风吹剩水，未妨萧寺曝新书。",
        "dynasty": "宋",
        "collection_info": null
    },
    {
        "uuid": "c8bf44e6c74a9cc7b4b5dbdf36e380d3",
        "title": "万载县",
        "author": "阮阅",
        "content": "门横路断竹为篱，雪色漫漫瓦屋稀。\n黄领青腰墟市罢，尽沽红酒夕阳归。",
        "dynasty": "宋",
        "collection_info": null
    },
    {
        "uuid": "3bd8c5aaa04525f012837d3133465c80",
        "title": "至上高邑",
        "author": "阮阅",
        "content": "上蔡人归古县封，蜀江依旧水流东。\n末山云散庵犹在，敖岭丹成井已空。",
        "dynasty": "宋",
        "collection_info": null
    },
    {
        "uuid": "fcadfb1f9eb1999aeff5c1e4c0a5f186",
        "title": "晓发上高",
        "author": "阮阅",
        "content": "城外斜溪踏水过，不沿危磴却扪萝。\n明朝又入宜春去，想近湖湘山更多。",
        "dynasty": "宋",
        "collection_info": null
    },
    {
        "uuid": "001d7b981b539e1c3964c41251e6072d",
        "title": "宿路口驿",
        "author": "阮阅",
        "content": "孤猿啼处宿山村，读尽离骚自掩门。\n寓意偶成长短句，半窗灯火月黄昏。",
        "dynasty": "宋",
        "collection_info": null
    },
    {
        "uuid": "17e6fc96a428125be1f00df27ddd8668",
        "title": "禅慧寺",
        "author": "阮阅",
        "content": "老僧搘竹面如灰，门闭寒云冷不开。\n车马纷纷多少客，端知不是爱山来。",
        "dynasty": "宋",
        "collection_info": null
    },
    {
        "uuid": "20ffb963c2d622c682367fadc881e7f7",
        "title": "九峰",
        "author": "阮阅",
        "content": "九峰深处是禅关，依旧居人说了然。\n一句本来男女话，当时应为灌溪传。",
        "dynasty": "宋",
        "collection_info": null
    },
    {
        "uuid": "041ac5759b7eabd319016f0ef0d13826",
        "title": "过萍乡",
        "author": "阮阅",
        "content": "悠悠休问渡江萍，山人毛人丹已成。\n路入潇湘向西去，暮云寒日下孤城。",
        "dynasty": "宋",
        "collection_info": null
    },
    {
        "uuid": "8ba5112f6b87d365ee04cd6450c2f931",
        "title": "题宣风驿",
        "author": "阮阅",
        "content": "浅浅泸潇水，粼粼碧玉光。\n马蹄飞电疾，突过板桥霜。",
        "dynasty": "宋",
        "collection_info": null
    },
    {
        "uuid": "1006a3af9afb1df2432a901b48434fd1",
        "title": "句  其一",
        "author": "阮阅",
        "content": "无水不如三峡险，有山皆似七闽深。",
        "dynasty": "宋",
        "collection_info": null
    },
    {
        "uuid": "21388026197eb3fc0631104f6517958e",
        "title": "句  其二",
        "author": "阮阅",
        "content": "万壑深连郴水出，千山高拥石门开。",
        "dynasty": "宋",
        "collection_info": null
    }
]