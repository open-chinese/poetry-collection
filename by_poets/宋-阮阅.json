[
    {
        "uuid": "df86f0036bc44e01efee0b92c8222541",
        "title": "感皇恩 芝检下中天",
        "author": "阮阅",
        "content": "芝检下中天，春寒犹浅。\n馀闰银蟾许重看。\n满城灯火，又遍高楼深院。\n宝鞍催绣毂，香风软。\n憔悴慢翁，萧条古县。\n随分良辰试开宴。\n且倾芳酒，共听新声弦管。\n夜阑人未散，更筹转。",
        "dynasty": "宋",
        "collection_info": null
    },
    {
        "uuid": "1152660a253b93924969cead2012a058",
        "title": "踏莎行 驿使初回",
        "author": "阮阅",
        "content": "驿使初回，新阳才报。\n时和倍觉青春早。\n华灯和月拥朱轓，花间万点寒星小。\n团扇歌清，重裀舞妙。\n游人只恐归来悄。\n明年亲侍辇舆行，未应肯记濡须好。",
        "dynasty": "宋",
        "collection_info": null
    },
    {
        "uuid": "49d636cde36c9388fdcd3e2161c4d063",
        "title": "减字木兰花 晓云舒瑞",
        "author": "阮阅",
        "content": "晓云舒瑞。\n寒影初回长日至。\n罗袜新成。\n更有何人继后尘。\n绮窗寒浅。\n尽道朝来添一线。\n秉烛须游。\n已减铜壶昨夜筹。",
        "dynasty": "宋",
        "collection_info": null
    },
    {
        "uuid": "e99019a25d1b1b319f57722a3f30636c",
        "title": "锦堂春・锦堂春慢 江入重关",
        "author": "阮阅",
        "content": "江入重关，山围翠巘，湖边自古巢阳。\n正梅残林坞，冰泮池塘。\n闻道当年父老，记梅福、曾隐南昌。\n有长堤万柳，映□参差，尽是甘棠。\n共夸金斗。",
        "dynasty": "宋",
        "collection_info": null
    },
    {
        "uuid": "66289006b347a9d6a61c695ce6ca60db",
        "title": "洞仙歌 赵家姊妹",
        "author": "阮阅",
        "content": "赵家姊妹，合在昭阳殿。\n因甚人间有飞燕。\n见伊底，尽道独步江南，便江北、也何曾惯见。\n惜伊情性好，不解嗔人，长带桃花笑时脸。\n向尊前酒底，得见些时，似恁地、能得几回细看。\n待不眨眼儿、觑着伊，将眨眼底工夫，剩看几遍。",
        "dynasty": "宋",
        "collection_info": null
    },
    {
        "uuid": "59b521e78a845b563b6863f81172318f",
        "title": "眼儿媚 楼上黄昏杏花寒",
        "author": "阮阅",
        "content": "楼上黄昏杏花寒。\n斜月小栏干。\n一双燕子，两行征雁，画角声残。\n绮窗人在东风里，洒泪对春闲。\n也应似旧，盈盈秋水，淡淡春山。",
        "dynasty": "宋",
        "collection_info": null
    },
    {
        "uuid": "1e843b4187ff42305d007a1cec577036",
        "title": "郴江百咏 东楼",
        "author": "阮阅",
        "content": "危城雉堞对东山，谁创高楼十二栏。\n独鹤不来松已老，春风动处日三竿。",
        "dynasty": "宋",
        "collection_info": null
    },
    {
        "uuid": "7cc23b482357d55bfe8dfbc36d59df2c",
        "title": "郴江百咏 上仙阁",
        "author": "阮阅",
        "content": "曲槛危梯紫翠中，苏仙宅畔古城东。\n不须更着登山屐，万岫千峰一日穷。",
        "dynasty": "宋",
        "collection_info": null
    },
    {
        "uuid": "a6ca2a7f3a4623622316984dccab91b1",
        "title": "郴江百咏 俯春亭",
        "author": "阮阅",
        "content": "城上危亭可摘云，四边山色翠为邻。\n下窥城郭无余藴，草色花光尽是春。",
        "dynasty": "宋",
        "collection_info": null
    },
    {
        "uuid": "e2d879ecd84606d77ef2480876cf89f3",
        "title": "郴江百咏 山阴堂",
        "author": "阮阅",
        "content": "修竹苍苍似剡川，浮觞可继永和年。\n不知谁有羲之笔，欲写兰亭第二篇。",
        "dynasty": "宋",
        "collection_info": null
    },
    {
        "uuid": "785bf4290537cb7ac3e1be54c723300c",
        "title": "郴江百咏 藏春亭",
        "author": "阮阅",
        "content": "百紫千红一径深，臙脂为地粉为林。\n有人来问春何在，向道花间无处寻。",
        "dynasty": "宋",
        "collection_info": null
    },
    {
        "uuid": "8d910cbdca2022a8c646fc6b35403b58",
        "title": "郴江百咏 灵寿庵",
        "author": "阮阅",
        "content": "结茅编竹对高丛，不种修篁不植松。\n但得数枝花似雪，何须裁截伴枯筇。",
        "dynasty": "宋",
        "collection_info": null
    },
    {
        "uuid": "45896ffc34d3fdb743932002a502a8c9",
        "title": "郴江百咏 清淑堂",
        "author": "阮阅",
        "content": "三仙一相有遗风，清淑谁言到此穷。\n寄与郴阳忠信士，得名端合谢韩公。",
        "dynasty": "宋",
        "collection_info": null
    },
    {
        "uuid": "a3aaab3bac01f1e132a1f34b24a41900",
        "title": "郴江百咏 篔筜亭",
        "author": "阮阅",
        "content": "娟娟细细两三丛，却厌桃花相近红。\n已有数枝湘浦月，不消千亩渭川风。",
        "dynasty": "宋",
        "collection_info": null
    },
    {
        "uuid": "b9384a930295877283239c4cef437f6d",
        "title": "郴江百咏 三怀堂",
        "author": "阮阅",
        "content": "东京吏治孰称循，范晔纔书十二人。\n前日桂阳三太守，许谁来此继芳尘。",
        "dynasty": "宋",
        "collection_info": null
    },
    {
        "uuid": "ef0debea50ac17f791087ff0dcd84410",
        "title": "郴江百咏 射圃亭",
        "author": "阮阅",
        "content": "不似投壶谩雅歌，纵贤无奈罚觥何。\n若知蓬矢桑弧意，不用穿杨中鹄多。",
        "dynasty": "宋",
        "collection_info": null
    },
    {
        "uuid": "6683e34ed20539a515318e0b270b7b2b",
        "title": "郴江百咏 紫芝亭",
        "author": "阮阅",
        "content": "和气熏蒸庶草灵，昔年闻有紫芝生。\n史官不绝书祥瑞，几欲图形献此名。",
        "dynasty": "宋",
        "collection_info": null
    },
    {
        "uuid": "3dacf7198b746962c34f41dbe18c967f",
        "title": "郴江百咏 撷芳园",
        "author": "阮阅",
        "content": "万萼千枝二月春，只愁风雨便成尘。\n不知谁撷香英去，自有寻芳拾翠人。",
        "dynasty": "宋",
        "collection_info": null
    },
    {
        "uuid": "0a036033be56a81fd2b6c70eee09f905",
        "title": "郴江百咏 砌台",
        "author": "阮阅",
        "content": "翠珉斜倚若危梯，上出高城下枕池。\n不但绮罗为戏事，又将台使补庐儿。",
        "dynasty": "宋",
        "collection_info": null
    },
    {
        "uuid": "55176773c447998706bd15f0177ff89d",
        "title": "郴江百咏 西楼",
        "author": "阮阅",
        "content": "危楼百尺对东山，帘幙秋风捲暮寒。\n每向残阳新月看，几人曾此凭栏干。",
        "dynasty": "宋",
        "collection_info": null
    },
    {
        "uuid": "25afaf6349c6a27ee3ac5da41a630f6e",
        "title": "郴江百咏 真仙亭",
        "author": "阮阅",
        "content": "雕甍画栋对羣山，远目增明尽日看。\n无奈人心多险僞，须求拳石作峰峦。",
        "dynasty": "宋",
        "collection_info": null
    },
    {
        "uuid": "8d72ecb9711c829d9c76d83a92b1214e",
        "title": "郴江百咏 碧虚亭",
        "author": "阮阅",
        "content": "筇竹枝弯屐齿摇，登临身觉在烟霄。\n千峰险似三川峡，一水深如八月潮。",
        "dynasty": "宋",
        "collection_info": null
    },
    {
        "uuid": "12b3653178dbd40e6e3d11f9caf02ec8",
        "title": "郴江百咏 北湖亭",
        "author": "阮阅",
        "content": "檐楹山影水光中，携酒来时伴钓翁。\n四岸烟云芳草绿，一栏风雨落花红。",
        "dynasty": "宋",
        "collection_info": null
    },
    {
        "uuid": "7487fcfad0da0bc35ad6ef8b7f48cee2",
        "title": "郴江百咏 绿凈堂",
        "author": "阮阅",
        "content": "绿如青草凈如渊，远近山光上下天。\n有客凭栏若相问，为言此处似蒸川。",
        "dynasty": "宋",
        "collection_info": null
    },
    {
        "uuid": "726261a0c5ae71cdc8b09bb378ec2e1f",
        "title": "郴江百咏 湖亭",
        "author": "阮阅",
        "content": "城外高堂俯碧湾，山如螺黛水如环。\n有时鼓棹来寻胜，直到斜阳未欲还。",
        "dynasty": "宋",
        "collection_info": null
    },
    {
        "uuid": "0d2f91f29cf36ebca52423079dbe9212",
        "title": "郴江百咏 北园",
        "author": "阮阅",
        "content": "一坞春风北苑芽，满川流水武陵花。\n溪东旧观仙人宅，城内高楼刺史家。",
        "dynasty": "宋",
        "collection_info": null
    },
    {
        "uuid": "2ce83dbed3403318c419340419b85cac",
        "title": "郴江百咏 辉松台",
        "author": "阮阅",
        "content": "灵寿峰前路有苔，松门依旧对山开。\n幽人野叟寻僧至，时有辉辉大旆来。",
        "dynasty": "宋",
        "collection_info": null
    },
    {
        "uuid": "b085ef166ede6dabf0199fb567c88f3f",
        "title": "郴江百咏 燕堂",
        "author": "阮阅",
        "content": "山有香炉水有瓶，斋无尘榻阁无铃。\n胡床尘拂枯藜杖，门对江山日夜扃。",
        "dynasty": "宋",
        "collection_info": null
    },
    {
        "uuid": "cc1d6ceee5c7f006f19abdca302e821f",
        "title": "郴江百咏 竹轩",
        "author": "阮阅",
        "content": "轩户萧条对北垣，谁来此地种檀栾。\n无人会得青青意，雨洗风吹叶叶寒。",
        "dynasty": "宋",
        "collection_info": null
    },
    {
        "uuid": "8f41c36937138f550b7803ba30d4ea59",
        "title": "郴江百咏 白莲亭",
        "author": "阮阅",
        "content": "石甃方池种白莲，庵僧欲绍远公禅。\n文皮麈尾来游处，谁似庐山十八贤。",
        "dynasty": "宋",
        "collection_info": null
    },
    {
        "uuid": "62fb3e2178fdcbf5600594a718428633",
        "title": "郴江百咏 南楼",
        "author": "阮阅",
        "content": "雉堞谯楼紫翠环，红尘扰扰白云閒。\n蛮烟瘴雨千峰外，邑屋人家十里间。",
        "dynasty": "宋",
        "collection_info": null
    },
    {
        "uuid": "75f29b35a3972fa77238447cb81fe6e9",
        "title": "郴江百咏 东园",
        "author": "阮阅",
        "content": "芳春閤外茂林中，池上新桥路径通。\n谁种松篁藏古意，我栽桃李引春风。",
        "dynasty": "宋",
        "collection_info": null
    },
    {
        "uuid": "b148c8263a3f5196bae81903a4ff6c18",
        "title": "郴江百咏 苏仙观",
        "author": "阮阅",
        "content": "寂寂星坛长绿苔，井边橘老又重栽。\n城头依旧东楼在，未见当时鹤再来。",
        "dynasty": "宋",
        "collection_info": null
    },
    {
        "uuid": "b658ecaa685e8a5c87978ed8bd857187",
        "title": "郴江百咏 成仙观",
        "author": "阮阅",
        "content": "仙去寥寥几百春，隠居依旧在湖濒。\n枝头禽语人难会，石上骡踪事已陈。",
        "dynasty": "宋",
        "collection_info": null
    },
    {
        "uuid": "d8a93c24bf7e517358717e5ecc9b61bf",
        "title": "郴江百咏 露仙观",
        "author": "阮阅",
        "content": "寂寞荒坛枕水边，长沙施药已千年。\n松间风露如前日，何事无人更得仙。",
        "dynasty": "宋",
        "collection_info": null
    },
    {
        "uuid": "6d28a9df3177f283cb2574482b5b5bd1",
        "title": "郴江百咏 骡穴观",
        "author": "阮阅",
        "content": "朝辞湘楚暮山东，今在蓬莱第几峰。\n可笑时人空扰扰，武昌山下问骡踪。",
        "dynasty": "宋",
        "collection_info": null
    },
    {
        "uuid": "0ed229af73c4987bbf239381f2c90396",
        "title": "郴江百咏 景星观",
        "author": "阮阅",
        "content": "圣世休祥见景星，曾闻瑞日庆云生。\n羽人中夜来朝斗，透过松梢一点明。",
        "dynasty": "宋",
        "collection_info": null
    },
    {
        "uuid": "659c5c6617a260aa79bf7fcaacd3deba",
        "title": "郴江百咏 东山",
        "author": "阮阅",
        "content": "藜杖芒鞋过水东，红裙寂寞酒樽空。\n郡人见我应相笑，不似山公与谢公。",
        "dynasty": "宋",
        "collection_info": null
    },
    {
        "uuid": "90ac79cb577c7f07955b78a6c08dcdc0",
        "title": "郴江百咏 五盖山",
        "author": "阮阅",
        "content": "五峰如盖色苍苍，隔断蛮陬与瘴乡。\n纔见山中冬有雪，郴人预说岁丰穰。",
        "dynasty": "宋",
        "collection_info": null
    },
    {
        "uuid": "90c273f502390809bf029165f27b0c6e",
        "title": "郴江百咏 黄相山",
        "author": "阮阅",
        "content": "东带连山接五羊，西分郴水下三湘。\n路人到此休南去，岭外千峰尽瘴乡。",
        "dynasty": "宋",
        "collection_info": null
    },
    {
        "uuid": "d7d8ddf244fe81d5499fa4a27539d399",
        "title": "郴江百咏 百丈山",
        "author": "阮阅",
        "content": "萦迂鸟道少人通，只有豺狼夜过踪。\n自衒崚嶒逾百丈，安知七十二高峰。",
        "dynasty": "宋",
        "collection_info": null
    },
    {
        "uuid": "cdfee018a6e5eaaf33e8b9402f728cfb",
        "title": "郴江百咏 孤山",
        "author": "阮阅",
        "content": "瘴山蛮岭斗嵯峨，高可跻登不可磨。\n万岫千岩皆阘茸，一峰孤秀不如多。",
        "dynasty": "宋",
        "collection_info": null
    },
    {
        "uuid": "39c977fa33136b20c9631de6250da48c",
        "title": "郴江百咏 雕玉山",
        "author": "阮阅",
        "content": "培嵝崎岖面碧霄，何曾温润似琼瑶。\n一堆顽石郴江上，纵有昆刀不可雕。",
        "dynasty": "宋",
        "collection_info": null
    },
    {
        "uuid": "33071858fe61fe30b003a7e467f9fa1c",
        "title": "郴江百咏 桄榔山",
        "author": "阮阅",
        "content": "休言鸟道与羊肠，鸟道羊肠不可方。\n却喜年年种麰麦，山中不用有桄榔。",
        "dynasty": "宋",
        "collection_info": null
    },
    {
        "uuid": "aba37e1420430c63aacb211337abf92e",
        "title": "郴江百咏 马岭",
        "author": "阮阅",
        "content": "牛山日日夕阳红，鹿洞年年草色浓。\n更有当时马行处，郴人犹指旧骡踪。",
        "dynasty": "宋",
        "collection_info": null
    },
    {
        "uuid": "af8caa9d5a730012c2a2c8b0ab789950",
        "title": "郴江百咏 话石",
        "author": "阮阅",
        "content": "人世哓哓已不根，更堪顽石亦纷纷。\n何如缄口藏长舌，道路如今已厌闻。",
        "dynasty": "宋",
        "collection_info": null
    },
    {
        "uuid": "b4f781d4f28ffd8ef2a40cf3f495eae3",
        "title": "郴江百咏 白鹿岩",
        "author": "阮阅",
        "content": "风驭云轩鹤羽轻，野麋常此望霓旌。\n当时岩下藏身处，依旧春来草自生。",
        "dynasty": "宋",
        "collection_info": null
    },
    {
        "uuid": "61e5b2267b739425a5b01f09499f83f4",
        "title": "郴江百咏 坦山岩",
        "author": "阮阅",
        "content": "空山夜雨鬼神愁，怪石层崖虎豹忧。\n鸟道不通车马到，只供衲子羽人游。",
        "dynasty": "宋",
        "collection_info": null
    },
    {
        "uuid": "c2b1b3f759dc50f376cc69dc27a36814",
        "title": "郴江百咏 兜率岩",
        "author": "阮阅",
        "content": "泉如铅汞流丹竈，石似珊瑚出海涛。\n不会当时融结意，区区虽巧亦何劳。",
        "dynasty": "宋",
        "collection_info": null
    },
    {
        "uuid": "478abb3e7e851ca8a172583bc3f9a25b",
        "title": "郴江百咏 王履岩",
        "author": "阮阅",
        "content": "勾践因何渡楚川，苍苍双石卧寒烟。\n当时纵使为淫巧，片石安能作履穿。",
        "dynasty": "宋",
        "collection_info": null
    },
    {
        "uuid": "07473a037dbcce4ad9ea5d9301f3641f",
        "title": "郴江百咏 郴江口",
        "author": "阮阅",
        "content": "扁舟斗转急如飞，对此令人忆退之。\n不但郴江有佳句，叉鱼祷雨尽留诗。",
        "dynasty": "宋",
        "collection_info": null
    },
    {
        "uuid": "1d60a7bc1646036127ac060df03f8145",
        "title": "郴江百咏 灵湫",
        "author": "阮阅",
        "content": "老蛟力斗死池中，山下流泉暗谷通。\n风雨年年常十五，休将涓滴强邀功。",
        "dynasty": "宋",
        "collection_info": null
    },
    {
        "uuid": "7847cbaae687d100b9f958c789fe117e",
        "title": "郴江百咏 中洲",
        "author": "阮阅",
        "content": "捲地江流绕古城，参天乔木一洲横。\n年年秋雨无情甚，沙嘴纔高又压平。",
        "dynasty": "宋",
        "collection_info": null
    },
    {
        "uuid": "e3423c412620ebf7da88d1b154da4b5d",
        "title": "郴江百咏 崇德河",
        "author": "阮阅",
        "content": "楚俗声音误最多，近来方证桂门讹。\n分明流向郴人道，此水今名崇德河。",
        "dynasty": "宋",
        "collection_info": null
    },
    {
        "uuid": "36936f7d42a5346688b086303a43af25",
        "title": "郴江百咏 怨溪",
        "author": "阮阅",
        "content": "溅溅溪水石磷磷，两岸山花野草春。\n流去前滩何处问，不知当日怨何人。",
        "dynasty": "宋",
        "collection_info": null
    },
    {
        "uuid": "aba4e1fe012dd96b4d8f65e36ec3b3ee",
        "title": "郴江百咏 千秋水",
        "author": "阮阅",
        "content": "不求至道不修真，一穴涓涓岂有神。\n王锡苏耽已仙去，未应皆是酌泉人。",
        "dynasty": "宋",
        "collection_info": null
    },
    {
        "uuid": "d009ad8c00e4173523dae765e6530005",
        "title": "郴江百咏 潮井",
        "author": "阮阅",
        "content": "朔月盈亏已可疑，随泉上下更难知。\n钱塘江在吴山外，谁见来时与落时。",
        "dynasty": "宋",
        "collection_info": null
    },
    {
        "uuid": "3549da1f0940918ba36bf992b1243d4d",
        "title": "郴江百咏 浪井",
        "author": "阮阅",
        "content": "可畏人情与世途，险如波浪起江湖。\n岂知荆楚山川地，坎井泓泉无处无。",
        "dynasty": "宋",
        "collection_info": null
    },
    {
        "uuid": "9c16671fefa6b37a69dafd4f4adbe244",
        "title": "郴江百咏 橘井",
        "author": "阮阅",
        "content": "苏仙旧隠已藤萝，橘井空来岁月多。\n摘叶汲泉皆朽骨，郡人犹说愈沉疴。",
        "dynasty": "宋",
        "collection_info": null
    },
    {
        "uuid": "488488b2f01d84d3c577a50b114fd7cc",
        "title": "郴江百咏 愈泉",
        "author": "阮阅",
        "content": "未载人间肘后书，此名直恐是相诬。\n古人诗病知多少，试问从来疗得无。",
        "dynasty": "宋",
        "collection_info": null
    },
    {
        "uuid": "61c9b087b52f64ae01d4d0cb92e39cd4",
        "title": "郴江百咏 圆泉",
        "author": "阮阅",
        "content": "清冽渊渊一窦圆，每来尝为试茶煎。\n又新水鉴全然误，第作人间十八泉。",
        "dynasty": "宋",
        "collection_info": null
    },
    {
        "uuid": "36f95e37d1b4e51064555a7e027ae35e",
        "title": "郴江百咏 温泉",
        "author": "阮阅",
        "content": "谁将炎热换清凉，可使澄泓作沸扬。\n从赐骊山妃子沐，人间处处重温汤。",
        "dynasty": "宋",
        "collection_info": null
    },
    {
        "uuid": "62f179998c2b15de2dd9651956031b15",
        "title": "郴江百咏 香泉",
        "author": "阮阅",
        "content": "僧舍灵源静不流，只供斋钵与茶瓯。\n直应老衲投熏陆，石罅云根久未收。",
        "dynasty": "宋",
        "collection_info": null
    },
    {
        "uuid": "080d087c9c0aa3ad07bc05de5fd0195e",
        "title": "郴江百咏 醽醁泉",
        "author": "阮阅",
        "content": "玉为麯糵石为垆，万榼千壶汲未枯。\n山下家家有醇酒，酿时皆用此泉无。",
        "dynasty": "宋",
        "collection_info": null
    },
    {
        "uuid": "d5d14ddbc42ec52c7f5d4e7cb457f3d3",
        "title": "郴江百咏 蒙泉",
        "author": "阮阅",
        "content": "流出山根无尽时，潜深不似瀑泉飞。\n此时非凈还非垢，欲洗须知是钝机。",
        "dynasty": "宋",
        "collection_info": null
    },
    {
        "uuid": "0488acd8e5eba09c371253012fe640f7",
        "title": "郴江百咏 剑泉",
        "author": "阮阅",
        "content": "太阿气在斗牛边，报惠论雠世有仙。\n黥贼东来携败铁，地灵安肯为生泉。",
        "dynasty": "宋",
        "collection_info": null
    },
    {
        "uuid": "64c1bac1304f805ec8c405dc54b03dda",
        "title": "郴江百咏 贪泉",
        "author": "阮阅",
        "content": "玉洁冰寒彻底清，不因汲引有亏盈。\n廉泉让水贪无异，空使时人恶此名。",
        "dynasty": "宋",
        "collection_info": null
    },
    {
        "uuid": "71e70ec3f71c8432d3a2f942089ac260",
        "title": "郴江百咏 寒泉",
        "author": "阮阅",
        "content": "春欲为霜夏欲冰，一山寒气逼人清。\n应知炎冷难同处，甘与汤泉各自生。",
        "dynasty": "宋",
        "collection_info": null
    },
    {
        "uuid": "c2ab441863f7bfbfba257f2a4f3e6dfe",
        "title": "郴江百咏 郴江",
        "author": "阮阅",
        "content": "不分涓滴溉田畴，只有重滩碍巨舟。\n险似瞿塘并赣水，岂能如鉴泻清流。",
        "dynasty": "宋",
        "collection_info": null
    },
    {
        "uuid": "586a122e8dcb5cb89ce88b08b68c5faf",
        "title": "郴江百咏 灵寿木",
        "author": "阮阅",
        "content": "聊依枯木伴寒藤，曾为当年孔傅生。\n寂寞空山穷谷裏，如今文杏又争名。",
        "dynasty": "宋",
        "collection_info": null
    },
    {
        "uuid": "55d6c24a3e7ab465cc7adba31bbe30a2",
        "title": "郴江百咏 茶山寺",
        "author": "阮阅",
        "content": "莽草寒芦事不经，八峰深在乱云层。\n只因一句鹅湖谶，直至于今有此称。",
        "dynasty": "宋",
        "collection_info": null
    },
    {
        "uuid": "54231eee6b5295e4a32978caf3795b99",
        "title": "郴江百咏 会胜寺",
        "author": "阮阅",
        "content": "灵寿山前古梵宫，粥鱼斋鼓白云中。\n衲僧若会蒙泉意，竟与曹溪一径通。",
        "dynasty": "宋",
        "collection_info": null
    },
    {
        "uuid": "8e4f0d3c3d76d0a4ff9ecc096c3530b7",
        "title": "郴江百咏 香山寺",
        "author": "阮阅",
        "content": "十里城南古道场，一泓寒水翠微傍。\n幽人衲子时来汲，疑是山中草木香。",
        "dynasty": "宋",
        "collection_info": null
    },
    {
        "uuid": "59826d719d53f6803a55411987f35f1c",
        "title": "郴江百咏 崇毅寺",
        "author": "阮阅",
        "content": "城外招提竹隠门，更无一点利名尘。\n蒲团纸帐松窗下，却有安禅藏卷人。",
        "dynasty": "宋",
        "collection_info": null
    },
    {
        "uuid": "c9bb536de7f5ada732562b39ae4fba58",
        "title": "郴江百咏 干明寺",
        "author": "阮阅",
        "content": "寺古僧残丈室空，我来试问老禅翁。\n直松曲棘都休道，庭下山茶为甚红。",
        "dynasty": "宋",
        "collection_info": null
    },
    {
        "uuid": "1dd636a9e1b4849aa95639372cc8c60d",
        "title": "郴江百咏 开福寺",
        "author": "阮阅",
        "content": "郴江东畔小禅林，谁见当年地布金。\n夜磬一敲僧定出，水声东去月西沉。",
        "dynasty": "宋",
        "collection_info": null
    },
    {
        "uuid": "ea0fe432d75541006e348b56e36ba149",
        "title": "郴江百咏 开利寺",
        "author": "阮阅",
        "content": "修篁乔木水西涯，古屋颓垣达磨家。\n持钵但闻僧乞供，杜门不为客烹茶。",
        "dynasty": "宋",
        "collection_info": null
    },
    {
        "uuid": "c48641e010945f227610c709bb0041c7",
        "title": "郴江百咏 东山寺",
        "author": "阮阅",
        "content": "竹外长桥过水西，林中钟磬旧禅扉。\n筇迎残月僧包去，帆背斜阳客艇归。",
        "dynasty": "宋",
        "collection_info": null
    },
    {
        "uuid": "3bb7f46c5da19b7f35a8e2f366769975",
        "title": "郴江百咏 太平寺",
        "author": "阮阅",
        "content": "石虎城西郴水边，支提突兀祖灯传。\n有人认得双岩桂，何必庭前柏子禅。",
        "dynasty": "宋",
        "collection_info": null
    },
    {
        "uuid": "30069fc0ba3e2d7957262a1c1c9f1177",
        "title": "郴江百咏 南塔寺",
        "author": "阮阅",
        "content": "江岸南峰对石城，僧房高在乱云层。\n台前天阔秋多月，塔上风微夜有灯。",
        "dynasty": "宋",
        "collection_info": null
    },
    {
        "uuid": "ac4bf5887184a714218e15d94abb6bda",
        "title": "郴江百咏 妙胜寺",
        "author": "阮阅",
        "content": "谁营僧舍近西城，今与行人作短亭。\n庭下秋风花簌簌，门前春水竹青青。",
        "dynasty": "宋",
        "collection_info": null
    },
    {
        "uuid": "aafed0a530a0a7471a45fcb9db623bb1",
        "title": "郴江百咏 永庆寺",
        "author": "阮阅",
        "content": "空庭生草路生苔，寂寂荆扉小径开。\n有客试泉方到此，须知不是为僧来。",
        "dynasty": "宋",
        "collection_info": null
    },
    {
        "uuid": "51e0115c54bdf240abd574b149590a51",
        "title": "郴江百咏 尊胜寺",
        "author": "阮阅",
        "content": "老僧不復识丛林，只说幽栖是息心。\n可惜一溪东去水，更无轩石称登临。",
        "dynasty": "宋",
        "collection_info": null
    },
    {
        "uuid": "e18b5a24aefaa1b95b3e64b93de86710",
        "title": "郴江百咏 白虎城",
        "author": "阮阅",
        "content": "楚人未筑上游城，千古冤声尚未平。\n雉堞已然无石虎，不知何用昔时名。",
        "dynasty": "宋",
        "collection_info": null
    },
    {
        "uuid": "d76d2b820aae4dd1865c3c517e0d4898",
        "title": "郴江百咏 石城",
        "author": "阮阅",
        "content": "郴江淼淼接湘天，层壁重崖北水边。\n数日东风春浪恶，渔舟不是莫愁船。",
        "dynasty": "宋",
        "collection_info": null
    },
    {
        "uuid": "8a58139ce319070b341249fbaf36c8f5",
        "title": "郴江百咏 苏仙祠",
        "author": "阮阅",
        "content": "羽节云旌事已空，旧庵今在最高峰。\n拂坛不见当时竹，繫马犹存旧日松。",
        "dynasty": "宋",
        "collection_info": null
    },
    {
        "uuid": "6874345aed915d5b0124fba7e20e508e",
        "title": "郴江百咏 孝妇冢",
        "author": "阮阅",
        "content": "国史班班有旧闻，欲将重说与郴人。\n教知蔡妇潸然意，可比神仙噀酒神。",
        "dynasty": "宋",
        "collection_info": null
    },
    {
        "uuid": "6c2af683981a11f3eaa1b59b6f0bd497",
        "title": "郴江百咏 久留冈",
        "author": "阮阅",
        "content": "颍人间欲问郴人，卫飒如何似寇恂。\n只恐当时遮道者，不应皆是惜留人。",
        "dynasty": "宋",
        "collection_info": null
    },
    {
        "uuid": "53a754da15eb3f7549af13601046b633",
        "title": "郴江百咏 刘相国书堂",
        "author": "阮阅",
        "content": "疏林翠竹水沧沧，问是刘公旧隠堂。\n但得青编有完传，故居寂寞亦何伤。",
        "dynasty": "宋",
        "collection_info": null
    },
    {
        "uuid": "f243211d0b49e7a861047e01e6f2782a",
        "title": "郴江百咏 窊樽",
        "author": "阮阅",
        "content": "山中闻有酒官泉，復有窊樽在水边。\n荆楚人皆喜羣饮，见时应有口流涎。",
        "dynasty": "宋",
        "collection_info": null
    },
    {
        "uuid": "1bc867cbaf929dc9d33866e1c8c90fe1",
        "title": "郴江百咏 迷桥",
        "author": "阮阅",
        "content": "林花岸柳草芊芊，山下长桥跨碧川。\n往事茫茫无问处，不知迷俗是迷仙。",
        "dynasty": "宋",
        "collection_info": null
    },
    {
        "uuid": "017719eabc344d8dfa547637861de49c",
        "title": "郴江百咏 桂门关",
        "author": "阮阅",
        "content": "恶名辨正可无疑，已有金华学士题。\n寄语往来荆广客，鬼门关在鬰林西。",
        "dynasty": "宋",
        "collection_info": null
    },
    {
        "uuid": "ad888a8cb4a9b81b39d0644d85208780",
        "title": "郴江百咏 漏天",
        "author": "阮阅",
        "content": "从古常闻有漏天，此言恐是里人传。\n山深自合常多雨，不是娲皇补未全。",
        "dynasty": "宋",
        "collection_info": null
    },
    {
        "uuid": "3732068055de41056c8fd56efb85a721",
        "title": "郴江百咏 飞仙桥",
        "author": "阮阅",
        "content": "柜中飞出过辽天，楼上归来又几年。\n云物已閒松已老，芝田依旧在桥边。",
        "dynasty": "宋",
        "collection_info": null
    },
    {
        "uuid": "6cd66b8dedd4f8f68ff756bc34eda42b",
        "title": "郴江百咏 栖凤驿",
        "author": "阮阅",
        "content": "凤出明时欲览辉，栖桐食竹屡来仪。\n空山穷谷无丹穴，肯伴鸱鸮共一枝。",
        "dynasty": "宋",
        "collection_info": null
    },
    {
        "uuid": "13f68ad5a43c10a9291c6e0146285330",
        "title": "郴江百咏 龟峰铺",
        "author": "阮阅",
        "content": "山似龟形古戍西，路人到此欲稽疑。\n刳肠钻灼犹难信，顽石何缘解有知。",
        "dynasty": "宋",
        "collection_info": null
    },
    {
        "uuid": "9963abd4203b703c1b75eeabe11511cb",
        "title": "郴江百咏 蔡伦宅",
        "author": "阮阅",
        "content": "竹简韦编写六经，不知何用捣枯藤。\n自从杵臼深藏后，采楮舂桑事已更。",
        "dynasty": "宋",
        "collection_info": null
    },
    {
        "uuid": "38b6850830c03d0fb294ab474afc6f7f",
        "title": "郴江百咏 西湖",
        "author": "阮阅",
        "content": "岸草江花对夕阳，满船新月夜鸣榔。\n秋清菡萏红千柄，风静琉璃碧一方。",
        "dynasty": "宋",
        "collection_info": null
    },
    {
        "uuid": "c24a143c1cabc7e4959e438e974d1f59",
        "title": "郴江百咏 宣风道上",
        "author": "阮阅",
        "content": "马蹄西去夕阳催，浓淡寒山翠作堆。\n北雁无情怕秋热，带将寒信过江来。",
        "dynasty": "宋",
        "collection_info": null
    },
    {
        "uuid": "448908bf5eafa27e58b4812a1dcdabf6",
        "title": "郴江百咏 题春波亭",
        "author": "阮阅",
        "content": "数叶荷衣一短藜，春波亭上倚斜晖。\n无人会得诗中画，凭尽阑干又独归。",
        "dynasty": "宋",
        "collection_info": null
    },
    {
        "uuid": "068522db79f626c9aadb505b73055e08",
        "title": "游紫微观",
        "author": "阮阅",
        "content": "春来犹未到金庭，桃杏离披柳已青。\n直待斜阳方兴尽，一筇独立紫微亭。",
        "dynasty": "宋",
        "collection_info": null
    },
    {
        "uuid": "a48ecd180440e191535b73262d86ac2a",
        "title": "佛惠寺",
        "author": "阮阅",
        "content": "细雨斜风入乱山，湿云堆裏见东关。\n一筇来访林间寺，杜宇数声春又还。",
        "dynasty": "宋",
        "collection_info": null
    },
    {
        "uuid": "ab17ecfd12af145be6ee5d691266f00a",
        "title": "濡须寺",
        "author": "阮阅",
        "content": "筇杖芒鞋上小蓬，半篙春水饱帆风。\n两关三寺山无数，藏在蒙蒙烟雨中。",
        "dynasty": "宋",
        "collection_info": null
    },
    {
        "uuid": "b69f101e7c9ccce540b540431fe3fce3",
        "title": "苏仙山",
        "author": "阮阅",
        "content": "一溪清泚万峰环，人过重重紫翠间。\n绿竹乔松三十里，云中犹未见苏山。",
        "dynasty": "宋",
        "collection_info": null
    },
    {
        "uuid": "78c8613c744ad117fcd22ebcc4deeff8",
        "title": "谩成三首  其一",
        "author": "阮阅",
        "content": "蓬池旧草绿茸茸，爱酒清谈隠者风。\n纵似步兵成底事，啸台依旧夕阳中。",
        "dynasty": "宋",
        "collection_info": null
    },
    {
        "uuid": "bcf8a56ff4c6d0d23f374b7cf8011720",
        "title": "谩成三首  其二",
        "author": "阮阅",
        "content": "心若金兰过耳余，春来还共客东都。\n几时却泛清河水，已约荆溪共卜居。",
        "dynasty": "宋",
        "collection_info": null
    },
    {
        "uuid": "117bed08602d32bb33c66a59f1484404",
        "title": "谩成三首  其三",
        "author": "阮阅",
        "content": "太白仙人白玉篇，逸才清思两难全。\n如今貂尾容相续，只恐巴吟不足传。",
        "dynasty": "宋",
        "collection_info": null
    },
    {
        "uuid": "028ac490a544bafd1786bcc19199e9fb",
        "title": "过算陂二首  其一",
        "author": "阮阅",
        "content": "湖上千山山外天，寒光翠色混轻烟。\n篮舆路转重回首，疑是松江在目前。",
        "dynasty": "宋",
        "collection_info": null
    },
    {
        "uuid": "554de20b902c3e502fab2cf5858e2d65",
        "title": "过算陂二首  其二",
        "author": "阮阅",
        "content": "湖水随风洗岸沙，笋梢成竹荻生芽。\n不知谁唤春归去，留下子规啼晚花。",
        "dynasty": "宋",
        "collection_info": null
    },
    {
        "uuid": "10b31055d3e98ec79308bfc0121bd5bd",
        "title": "寄郑良佐",
        "author": "阮阅",
        "content": "书生着书贪日课，文士卖文救穷饿。\n青楼歌酒属富儿，不意此名君乃荷。\n风波平地自谁始，一倡从知百人和。\n东鲁男子旧修谨，南郡诸生底逋播。\n平安敢烦街吏报，洁白长赓楚人些。\n流言不计两曾参，机上慈亲枉惊堕。\n阮舍尤须办南北，杜冠可无分小大。\n宁知宋玉笑登徒，或指宣尼作阳货。\n璧亡误使张仪去，兵利徒为少卿祸。\n违从兄食祇厚诬，偿同舍金聊引过。\n无黥可息劓可补，未信白璧青蝇涴。\n君不见吾宗孟公士所倾，亦有俗子惊人坐。",
        "dynasty": "宋",
        "collection_info": null
    },
    {
        "uuid": "61c28ac6f27cac521f6e6e08c6026a97",
        "title": "任元受耿时举有和篇谨用韵写寄",
        "author": "阮阅",
        "content": "射策明光最上游，干霄直气接云浮。\n平生所闻任定祖，十年坚卧岩壑幽。\n胸中经济几韬略，价高连城人不酬。\n急流勇退莫予武，旁观谁为君王留。\n归来万事了无愧，罪我知我惟春秋。\n海沂之康谈笑事，分毫未展帷幄筹。\n倒屣能延吾党士，此客标置高南州。\n翰墨从容千万字，韵高不作河西讴。\n各持吾素报吾主，为公不必须孙刘。\n嗟我已衰人不数，去来乘雁双鳬鸥。",
        "dynasty": "宋",
        "collection_info": null
    },
    {
        "uuid": "2c735bfd9f002b8c75084ab78fc1dbfd",
        "title": "寄徐季秉",
        "author": "阮阅",
        "content": "小窗杯酒恨匆匆，别后谁来旅梦中。\n寒食东风归去后，寻盟须过蒜山东。",
        "dynasty": "宋",
        "collection_info": null
    },
    {
        "uuid": "06edc31e4f1bfd766b980d0a07e34d25",
        "title": "往知袁州道经末山",
        "author": "阮阅",
        "content": "斜阳骑马末山隈，淡碧晴空雁字回。\n一片愁怀似黄叶，晚风吹送九峰来。",
        "dynasty": "宋",
        "collection_info": null
    },
    {
        "uuid": "bd8aaa2788f77f6259ba22366beec437",
        "title": "无讼堂",
        "author": "阮阅",
        "content": "欲为袁人弭谤声，因将无讼榜堂名。\n他时茇舍棠休剪，近日环扉草已生。\n自是索瘢求大察，却疑束矢听难明。\n要知本乐农桑处，请看东郊壠上耕。",
        "dynasty": "宋",
        "collection_info": null
    },
    {
        "uuid": "5bedc9de5854fa0e66952b51cc046fd5",
        "title": "高亭山",
        "author": "阮阅",
        "content": "苍苍黄叶满闲亭，门对南山数点青。\n过客不知兴废事，犹言汉县是高亭。",
        "dynasty": "宋",
        "collection_info": null
    },
    {
        "uuid": "018d50f0412204736dd00b3549807bf1",
        "title": "游虎丘",
        "author": "阮阅",
        "content": "踏石青鞋滑，西风繫小舟。\n浅塘疏荇水，高树老籐秋。\n行柳乱余兴，衰芜铺远愁。\n萧萧晚城角，排日下林头。",
        "dynasty": "宋",
        "collection_info": null
    },
    {
        "uuid": "ee1412fa4cf74e0ad1cb25f1eef9c06a",
        "title": "便县怀古",
        "author": "阮阅",
        "content": "兔葵燕麦撼春风，废址颓垣古县封。\n聚落已迁江上去，隔林已旧雨三峰。",
        "dynasty": "宋",
        "collection_info": null
    },
    {
        "uuid": "c164784849f885105150342b18e05cc6",
        "title": "黄花渡",
        "author": "阮阅",
        "content": "晓渡黄花溪水湍，鸣榔身在小沙滩。\n盘斜曲踏畬田去，露下星稀霜月寒。",
        "dynasty": "宋",
        "collection_info": null
    },
    {
        "uuid": "b5658fa1ce09e7d573178b94e7006a62",
        "title": "湘东驿至萍乡",
        "author": "阮阅",
        "content": "萍乡路与醴陵通，溪上长亭草木中。\n行尽江南有山处，门前隔水是湘东。",
        "dynasty": "宋",
        "collection_info": null
    },
    {
        "uuid": "9c4f2fc72879a8e2fc205912d54cb239",
        "title": "萍乡绝句",
        "author": "阮阅",
        "content": "春尽江南归已迟，湘南风雨度花时。\n无因剪取湘江色，携看江屏画竹枝。",
        "dynasty": "宋",
        "collection_info": null
    },
    {
        "uuid": "d32e1ef40103e89196e14a3986b293e9",
        "title": "分宜绝句",
        "author": "阮阅",
        "content": "扶疏碧树想吾庐，近隔清江几舍余。\n少听光风吹剩水，未妨萧寺曝新书。",
        "dynasty": "宋",
        "collection_info": null
    },
    {
        "uuid": "b2f98d865f608efac6deec4e5e27813f",
        "title": "万载县",
        "author": "阮阅",
        "content": "门横路断竹为篱，雪色漫漫瓦屋稀。\n黄领青腰墟市罢，尽沽红酒夕阳归。",
        "dynasty": "宋",
        "collection_info": null
    },
    {
        "uuid": "3ca56e06db288718d2a05c26752f773b",
        "title": "至上高邑",
        "author": "阮阅",
        "content": "上蔡人归古县封，蜀江依旧水流东。\n末山云散庵犹在，敖岭丹成井已空。",
        "dynasty": "宋",
        "collection_info": null
    },
    {
        "uuid": "407f248e876645cf2ab4ead781c1656c",
        "title": "晓发上高",
        "author": "阮阅",
        "content": "城外斜溪踏水过，不沿危磴却扪萝。\n明朝又入宜春去，想近湖湘山更多。",
        "dynasty": "宋",
        "collection_info": null
    },
    {
        "uuid": "485222a7ef4d56a35703e3c7dc0fab31",
        "title": "宿路口驿",
        "author": "阮阅",
        "content": "孤猿啼处宿山村，读尽离骚自掩门。\n寓意偶成长短句，半窗灯火月黄昏。",
        "dynasty": "宋",
        "collection_info": null
    },
    {
        "uuid": "2448e01f85d5a81151c57cf8b5078498",
        "title": "禅慧寺",
        "author": "阮阅",
        "content": "老僧搘竹面如灰，门闭寒云冷不开。\n车马纷纷多少客，端知不是爱山来。",
        "dynasty": "宋",
        "collection_info": null
    },
    {
        "uuid": "205d8e2812ab79b4d710659d2620ab94",
        "title": "九峰",
        "author": "阮阅",
        "content": "九峰深处是禅关，依旧居人说了然。\n一句本来男女话，当时应为灌溪传。",
        "dynasty": "宋",
        "collection_info": null
    },
    {
        "uuid": "caa63525384692e1653ac27441a16268",
        "title": "过萍乡",
        "author": "阮阅",
        "content": "悠悠休问渡江萍，山人毛人丹已成。\n路入潇湘向西去，暮云寒日下孤城。",
        "dynasty": "宋",
        "collection_info": null
    },
    {
        "uuid": "e0420ce076b70457f7368b16a2d5ff87",
        "title": "题宣风驿",
        "author": "阮阅",
        "content": "浅浅泸潇水，粼粼碧玉光。\n马蹄飞电疾，突过板桥霜。",
        "dynasty": "宋",
        "collection_info": null
    },
    {
        "uuid": "08f2c5b50eb804ddbb23ba43751a5475",
        "title": "句  其一",
        "author": "阮阅",
        "content": "无水不如三峡险，有山皆似七闽深。",
        "dynasty": "宋",
        "collection_info": null
    },
    {
        "uuid": "5ff791fee6017d72bc1d2b2d140a4eac",
        "title": "句  其二",
        "author": "阮阅",
        "content": "万壑深连郴水出，千山高拥石门开。",
        "dynasty": "宋",
        "collection_info": null
    }
]