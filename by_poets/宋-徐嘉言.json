[
    {
        "uuid": "fa0efe9b4667aefd77853836f88e0ad7",
        "title": "挽薛艮斋二首  其一",
        "author": "徐嘉言",
        "content": "卓荦才名四十秋，屡摅良策动宸旒。\n倾河议论谁能敌，唾手功勋未肯休。\n方快九霄抟鸑鷟，俄惊长坂蹶骅骝。\n天公应叱六丁下，着述文章尽捲收。",
        "dynasty": "宋",
        "collection_info": null
    },
    {
        "uuid": "eece8ac02c4ca49a06298582b4828077",
        "title": "挽薛艮斋二首  其二",
        "author": "徐嘉言",
        "content": "宦游将适郑公乡，众说膺门气味长。\n欲效然明略陈语，那知叔向罢登堂。\n毗坛不试新分竹，霅水空瞻旧茇棠。\n天不慭遗何太早，忍看埋玉向高冈。",
        "dynasty": "宋",
        "collection_info": null
    },
    {
        "uuid": "e6a41a4a743023a736d379203a72a63c",
        "title": "题金粟寺庵和通判军府周寿韵",
        "author": "徐嘉言",
        "content": "招提敞山岩，新庵隐岩麓。\n石沼引清流，风漪皱文縠。\n晴晖满虚室，一水含自足。\n心明身宴闲，境寂谁寻逐。\n寒林带月行，夜榻和云宿。\n若欲问西来，一斋饱自足。",
        "dynasty": "宋",
        "collection_info": null
    }
]