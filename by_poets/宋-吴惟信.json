[
    {
        "title": "春闺怨",
        "author": "吴惟信",
        "content": "细柳轻烟锁画楼，楼中人去水长流。\n琵琶声断梅花落，别是春风一种愁。",
        "dynasty": "宋",
        "collection_info": null
    },
    {
        "title": "苏堤清明即事",
        "author": "吴惟信",
        "content": "梨花风起正清明，游子寻春半出城。\n日暮笙歌收拾去，万株杨柳属流鶑。",
        "dynasty": "宋",
        "collection_info": null
    },
    {
        "title": "湖上雨吟",
        "author": "吴惟信",
        "content": "湿了荷花雨便休，晚风归柳澹于秋。\n一生不作机心事，合转船头向白鸥。",
        "dynasty": "宋",
        "collection_info": null
    },
    {
        "title": "雨后",
        "author": "吴惟信",
        "content": "雨后轻云学水流，惜春人瘦怕春休。\n梨花却恐难寻梦，燕子何曾细说愁。",
        "dynasty": "宋",
        "collection_info": null
    },
    {
        "title": "贺史守凤雏满月",
        "author": "吴惟信",
        "content": "玉手歌姬托凤雏，堂前画额旋调朱。\n春风吴会宜男草，试问他人种得无。",
        "dynasty": "宋",
        "collection_info": null
    },
    {
        "title": "寄东畎曹侍郎",
        "author": "吴惟信",
        "content": "结网求鱼事已迟，却非春草不归诗。\n斜阳一片山如画，更把心期付与谁。",
        "dynasty": "宋",
        "collection_info": null
    },
    {
        "title": "题秋江晚照图",
        "author": "吴惟信",
        "content": "水光只肯浄涵虚，分浦通村路却无。\n风日向低鸿雁落，钓竿一半出菰蒲。",
        "dynasty": "宋",
        "collection_info": null
    },
    {
        "title": "晓吟",
        "author": "吴惟信",
        "content": "翠帐香消捲碧纱，风捎残雨湿栏牙。\n蜻蜓亦被凉勾引，清晓低飞入水花。",
        "dynasty": "宋",
        "collection_info": null
    },
    {
        "title": "春咏",
        "author": "吴惟信",
        "content": "草堂燕子未归时，香鼎灰飞入砚池。\n看彻唐人诗一卷，夕阳犹在杏花枝。",
        "dynasty": "宋",
        "collection_info": null
    },
    {
        "title": "赠别上官良史",
        "author": "吴惟信",
        "content": "不惜黄金一醉君，唤歌催舞语纷纷。\n天涯明月空相忆，寒雁无声入断云。",
        "dynasty": "宋",
        "collection_info": null
    },
    {
        "title": "秋夕",
        "author": "吴惟信",
        "content": "西风吹露下秋空，乌鹊无声占碧桐。\n天气微凉人好睡，阑干闲在月明中。",
        "dynasty": "宋",
        "collection_info": null
    },
    {
        "title": "野望",
        "author": "吴惟信",
        "content": "闲与芦花立水边，归心客思两茫然。\n夕阳收尽天风急，一树寒鸦落野田。",
        "dynasty": "宋",
        "collection_info": null
    },
    {
        "title": "辞史侍郎",
        "author": "吴惟信",
        "content": "事到依人易策勋，合归收拾北山云。\n春风入手非闲用，种得梅花却寄君。",
        "dynasty": "宋",
        "collection_info": null
    },
    {
        "title": "春梦谣",
        "author": "吴惟信",
        "content": "销金帐掩水沉烟，髻滑金钗落枕边。\n魂梦不知春已去，误随蝴蝶过秋千。",
        "dynasty": "宋",
        "collection_info": null
    },
    {
        "title": "拜和靖墓",
        "author": "吴惟信",
        "content": "坟草年年一度青，梅花无主自飘零。\n定知魂在梅花上，唯有春风唤得醒。",
        "dynasty": "宋",
        "collection_info": null
    },
    {
        "title": "重拜和靖墓",
        "author": "吴惟信",
        "content": "片玉沉山草亦珍，断碑残石当麒麟。\n君王别为开门户，不欲梅花见路人。",
        "dynasty": "宋",
        "collection_info": null
    },
    {
        "title": "闺怨",
        "author": "吴惟信",
        "content": "病起伤春独倚门，唤人鹦鹉隔帘闻。\n无情最是东风恶，瘦却梨花一片云。",
        "dynasty": "宋",
        "collection_info": null
    },
    {
        "title": "仙兴",
        "author": "吴惟信",
        "content": "宫殿高高在五云，鹤摇松露滴行人。\n洞门不放东风过，留得桃花一院春。",
        "dynasty": "宋",
        "collection_info": null
    },
    {
        "title": "山居春兴",
        "author": "吴惟信",
        "content": "林雪消寒滴，春风入草庐。\n好山分客看，闲地课童鉏。\n竹瘦偏宜鹤，泉清直见鱼。\n迩来因苦咏，零乱一床书。",
        "dynasty": "宋",
        "collection_info": null
    },
    {
        "title": "寄大使赵清臣",
        "author": "吴惟信",
        "content": "擒吴纔了合封侯，何止区区古蔡州。\n一着高时全国体，十年危处与心谋。\n山川恢拓春风远，天地清明王气浮。\n白雪满头勋业大，不应忘却赤松游。",
        "dynasty": "宋",
        "collection_info": null
    },
    {
        "title": "寄蒋重珍秘书",
        "author": "吴惟信",
        "content": "焚香诵易与天游，君命相催不肯休。\n时节固知来则是，功名却以得为忧。\n翠蓬云气生衣袂，金殿阳光动冕旒。\n此际一言能悟主，始堪回首旧林丘。",
        "dynasty": "宋",
        "collection_info": null
    },
    {
        "title": "寄越上高疎寮",
        "author": "吴惟信",
        "content": "便教烟雨画成图，争似归来有贺湖。\n镜裏精神西晋有，诗家标准晚唐无。\n惜花春尽鶑吟苦，敲竹风清鹤梦孤。\n世事正多心早懒，着书赢得静工夫。",
        "dynasty": "宋",
        "collection_info": null
    },
    {
        "title": "立春日即事",
        "author": "吴惟信",
        "content": "检残玉历又春来，造化无私命转乖。\n照水莫嫌穷面目，看山长有好情怀。\n生期惠远眠云过，死问林逋借地埋。\n诗到夜寒吟更苦，一枝梅雪映书斋。",
        "dynasty": "宋",
        "collection_info": null
    },
    {
        "title": "送伯氏秋潭谋居",
        "author": "吴惟信",
        "content": "朝吴暮楚几时休，未必江湖有白鸥。\n万事莫如归去好，一椽当为老来谋。\n春天吟思行花径，夜月琴声坐竹楼。\n但得余龄无俯仰，曾公食粥亦风流。",
        "dynasty": "宋",
        "collection_info": null
    },
    {
        "title": "送王梦升入道",
        "author": "吴惟信",
        "content": "不肯轻迷固有天，星冠霞氅竟翩然。\n人能变体方超俗，丹到成功即是仙。\n伏洞黑龙听夜呪，傍花白鹿伴春眠。\n哦诗更欲全清致，当以弥明作正传。",
        "dynasty": "宋",
        "collection_info": null
    },
    {
        "title": "赠史泳",
        "author": "吴惟信",
        "content": "烽火穷边几度愁，亦曾将死博封侯。\n谤兴在彼情谁恕，事过知君痛自休。\n跨马甲衣春雪白，射雕弓箭晓星流。\n救时正属英雄者，更着工夫必到头。",
        "dynasty": "宋",
        "collection_info": null
    },
    {
        "title": "移居即事",
        "author": "吴惟信",
        "content": "山移无復昔人贤，随分长安办一椽。\n扫室敢言天下志，闭门尽可雪中眠。\n携瓶与客同沽酒，接绠过邻自汲泉。\n到此始知闲是福，居山未必似居廛。",
        "dynasty": "宋",
        "collection_info": null
    },
    {
        "title": "呈云麓史侍郎",
        "author": "吴惟信",
        "content": "若教尽尽说漂沉，却恐无憀老不禁。\n百拙难随今日巧，一贫方识古人心。\n牛羊归尽荒郊阔，猿鹤愁多故国深。\n亦欲以诗为活计，世间何许觅知音。",
        "dynasty": "宋",
        "collection_info": null
    },
    {
        "title": "谋生",
        "author": "吴惟信",
        "content": "谋生一事到成功，消得湖边地几弓。\n韦曲有花留杜老，洛阳无客问卢仝。\n春风燕子虚檐外，夜雨蛩声小径中。\n所立规模虽冷淡，绝胜弹铗旧漂蓬。",
        "dynasty": "宋",
        "collection_info": null
    },
    {
        "title": "赠越僧意书记",
        "author": "吴惟信",
        "content": "一衲冰霜二十年，不知妙用自谁传。\n心能转物方为佛，诗到名家亦是仙。\n喜客稍宽沽酒禁，爱闲多结住山缘。\n今冬约我西湖上，同看梅花坐钓船。",
        "dynasty": "宋",
        "collection_info": null
    },
    {
        "title": "自序",
        "author": "吴惟信",
        "content": "一剑辞家竟陆沉，梦思空向故庐深。\n槎迷河汉千年恨，树隔关山万里心。\n衣垢正怜贫未去，镜明忽有老相寻。\n春归不与人为约，青草催诗亦懒吟。",
        "dynasty": "宋",
        "collection_info": null
    },
    {
        "title": "秋夕",
        "author": "吴惟信",
        "content": "雨声云气暮萧萧，罗扇恩疎井树凋。\n心事暗随归梦去，壁灯留与可怜宵。",
        "dynasty": "宋",
        "collection_info": null
    },
    {
        "title": "咏猫",
        "author": "吴惟信",
        "content": "弄花扑蝶悔当年，吃到残糜味却鲜。\n不肯春风留业种，破毡寻梦佛灯前。",
        "dynasty": "宋",
        "collection_info": null
    },
    {
        "title": "次王汉和见寄韵",
        "author": "吴惟信",
        "content": "扇恩已尽汉宫秋，空忆金鞍远玉楼。\n九辩不歌黄菊老，断烟零雨为谁愁。",
        "dynasty": "宋",
        "collection_info": null
    },
    {
        "title": "荷花",
        "author": "吴惟信",
        "content": "吴姬一曲采莲歌，回首秋风卷碧波。\n翠盖不能擎雨露，鸳鸯应怨夜寒多。",
        "dynasty": "宋",
        "collection_info": null
    },
    {
        "title": "兰花",
        "author": "吴惟信",
        "content": "寒谷初消雪半林，紫花摇弄昼阴阴。\n是谁曾见吹香处，千古春风楚客心。",
        "dynasty": "宋",
        "collection_info": null
    },
    {
        "title": "菖蒲",
        "author": "吴惟信",
        "content": "一掬寒泉块石头，两三茎叶弄轻柔。\n梦回一霎龙湫雨，五月轩窗也带秋。",
        "dynasty": "宋",
        "collection_info": null
    },
    {
        "title": "太湖",
        "author": "吴惟信",
        "content": "远山数笔抹秋烟，阔阔湖波冷浸天。\n晚日未沉风渐起，芦花狼藉满鱼船。",
        "dynasty": "宋",
        "collection_info": null
    },
    {
        "title": "送薛沂叔过西湖",
        "author": "吴惟信",
        "content": "数亩松筠种不成，荒坛祭别酒频倾。\n老天辜负归乡志，冷地寻思到世情。\n日落关河孤鹤远，夜凉灯火小虫鸣。\n应须趁取黄金在，买宅西湖住一程。",
        "dynasty": "宋",
        "collection_info": null
    },
    {
        "title": "晚过西湖",
        "author": "吴惟信",
        "content": "鹭鸶立处无秋暑，舴艋行时正晚凉。\n诗兴似山来衮衮，归心如水去洋洋。\n经风杨柳高偏折，隔浦芙蓉远更香。\n俯仰之间易陈迹，不知醉了几千场。",
        "dynasty": "宋",
        "collection_info": null
    },
    {
        "title": "上曾赞府三首  其一",
        "author": "吴惟信",
        "content": "自肯名为懒，何曾与众同。\n闲情长向道，妙语半谈空。\n平日身多病，今年药有功。\n门前栽五柳，春亦在其中。",
        "dynasty": "宋",
        "collection_info": null
    },
    {
        "title": "上曾赞府三首  其二",
        "author": "吴惟信",
        "content": "只向廛中隠，幽居地更偏。\n竹风吹夜月，梅雪堕寒烟。\n心定欺云石，神清照野泉。\n一峰擎坏塔，终日在吟边。",
        "dynasty": "宋",
        "collection_info": null
    },
    {
        "title": "上曾赞府三首  其三",
        "author": "吴惟信",
        "content": "四岁传家子，心明语未真。\n也知初受命，似觉便成人。\n举动须呼仆，端身学拜亲。\n若教楼上去，定道摘星辰。",
        "dynasty": "宋",
        "collection_info": null
    },
    {
        "title": "送祝五戒赴陆宰馆",
        "author": "吴惟信",
        "content": "屈指交游十载余，见君归墨又归儒。\n卢能解道元无物，颜子谁知也不愚。\n既向风幡明表裏，何须雪几费工夫。\n他年名上登科记，一半清芬在祖图。",
        "dynasty": "宋",
        "collection_info": null
    },
    {
        "title": "赠任处士",
        "author": "吴惟信",
        "content": "故园不恋恋西湖，赁得民居作隠居。\n开口不离仁义字，闭门惟读圣贤书。\n老无子息偏怜鹤，闲有工夫尽钓鱼。\n酒熟自斟诗自和，功名一念已消除。",
        "dynasty": "宋",
        "collection_info": null
    },
    {
        "title": "促赵裕卿酒",
        "author": "吴惟信",
        "content": "拟学粗豪去索尝，独醒岂易敌愁肠。\n白衣终到东篱下，自是渊明等得忙。",
        "dynasty": "宋",
        "collection_info": null
    },
    {
        "title": "怀二兄",
        "author": "吴惟信",
        "content": "十年兄弟恨离群，书雁南来得所闻。\n惠远栽莲归结社，班超投笔去从军。\n伤心异路悲春草，泪眼同时湿暮云。\n惟有母亡无返日，自添抔土上孤坟。",
        "dynasty": "宋",
        "collection_info": null
    },
    {
        "title": "怀上竺宛上人",
        "author": "吴惟信",
        "content": "鹫峯可是不清幽，却望云峯忆旧游。\n松径露寒芳草暗，竹桥烟暝落梅愁。\n高斋闲课诗吟讽，小店赊沽酒献酬。\n今日凄凉何许见，满庭红叶自伤秋。",
        "dynasty": "宋",
        "collection_info": null
    },
    {
        "title": "怀僧兄古庵",
        "author": "吴惟信",
        "content": "竟日看荆树，深情惨弗舒。\n已经三载别，祇得一封书。\n故国长同梦，穷途久异居。\n遥思禅定处，松月满庭除。",
        "dynasty": "宋",
        "collection_info": null
    },
    {
        "title": "赠老僧",
        "author": "吴惟信",
        "content": "风骨棱棱雪满头，帽尘慵拂涕慵收。\n天晴放鹤方开户，雨后看山不下楼。\n树底持经阴径远，竹边洗钵小池幽。\n自惭犹有尘缘在，安得相从老一丘。",
        "dynasty": "宋",
        "collection_info": null
    },
    {
        "title": "赠广淳破衣  其一",
        "author": "吴惟信",
        "content": "禅教不能收，辞山谒贵流。\n雨花闲定石，烟柳暗诗楼。\n借得房逃暑，沽来酒制愁。\n狂豪疑贾阆，长髮未梳头。",
        "dynasty": "宋",
        "collection_info": null
    },
    {
        "title": "赠广淳破衣  其二",
        "author": "吴惟信",
        "content": "旧抄梵律已俱焚，一片闲情老白云。\n定起石台华雨冷，满山松籁月中闻。",
        "dynasty": "宋",
        "collection_info": null
    },
    {
        "title": "赠广淳破衣  其三",
        "author": "吴惟信",
        "content": "蒲团坐得心成佛，却便随流似不曾。\n对客清谈皆有理，求他妙用独无凭。\n穷通数外三春定，智慧光中万古镫。\n俗眼安知真实行，空于画壁看高僧。",
        "dynasty": "宋",
        "collection_info": null
    },
    {
        "title": "赠广淳破衣  其四",
        "author": "吴惟信",
        "content": "悟彻心宗即是禅，老来风骨尚依然。\n自云林下浑无事，不到人间亦有年。\n秋磬声清敲落月，晓瓶手冷汲寒泉。\n我来问道空归去，寂寞云山薄暮天。",
        "dynasty": "宋",
        "collection_info": null
    },
    {
        "title": "赠宛上人",
        "author": "吴惟信",
        "content": "宝书梵律自分科，黄卷青灯更琢磨。\n花落闲庭春定久，尘生虚榻夜吟多。\n琴长弹后声偏韵，丹未烧前气已和。\n我所重君清苦处，可曾一日离烟萝。",
        "dynasty": "宋",
        "collection_info": null
    },
    {
        "title": "赠唐道士",
        "author": "吴惟信",
        "content": "自从入道戴星冠，名利何曾着眼看。\n地尽种蔬因茹素，瓶长储水为浇丹。\n风生晓槛占天久，霜滴秋坛拜斗寒。\n几度相寻寻不见，但闻金磬响云端。",
        "dynasty": "宋",
        "collection_info": null
    },
    {
        "title": "赠洪汤夫道士",
        "author": "吴惟信",
        "content": "住遍长安店，何曾说到穷。\n孤吟多夜雨，一醉自春风。\n魂梦云山远，狂豪天地空。\n仙家抛业久，何日返辽东。",
        "dynasty": "宋",
        "collection_info": null
    },
    {
        "title": "赠隠者",
        "author": "吴惟信",
        "content": "湖上居家住最幽，檐牙倒影落沧洲。\n诗成梅坞三更月，酒醒莲塘半夜秋。\n移石为添烧药竈，卖□因起读书楼。\n经年不入烟城去，长倚栏干看白鸥。",
        "dynasty": "宋",
        "collection_info": null
    },
    {
        "title": "赠隠士",
        "author": "吴惟信",
        "content": "晦迹雪岩日久长，唐人冠帽道衣裳。\n草堂夜月琴声细，花坞春风杖策香。\n饮酒旋寻瓢作盏，架书高沓石为床。\n客来总是诗朋友，一笑人间万事忘。",
        "dynasty": "宋",
        "collection_info": null
    },
    {
        "title": "赠毛时可",
        "author": "吴惟信",
        "content": "久向长安住，多于陋巷中。\n固穷全事节，传道与童蒙。\n自喜精诗律，家曾立战功。\n所言皆合理，心共古人同。",
        "dynasty": "宋",
        "collection_info": null
    },
    {
        "title": "赠范仲约",
        "author": "吴惟信",
        "content": "本是烟萝客，如何却混尘。\n中年百事懒，上国一家贫。\n屋老铺黄叶，楼空映水苹。\n诗成多自和，赏识恐无人。",
        "dynasty": "宋",
        "collection_info": null
    },
    {
        "title": "赠俞进可  其一",
        "author": "吴惟信",
        "content": "已得诗名久，君犹闭户吟。\n百篇皆有意，一事不关心。\n故国谁相问，高流自远寻。\n江梅花落去，休更立墙阴。",
        "dynasty": "宋",
        "collection_info": null
    },
    {
        "title": "赠俞进可  其二",
        "author": "吴惟信",
        "content": "贫为耽诗得，诗高贫未除。\n身从乡井隠，名待御屏书。\n寡合人为傲，回观世自疎。\n寥寥诸葛志，宁久在茅庐。",
        "dynasty": "宋",
        "collection_info": null
    },
    {
        "title": "赠永嘉张德载",
        "author": "吴惟信",
        "content": "文星变化成人品，指点虚空不住吟。\n渐向镜中知白髮，何曾醉裏惜黄金。\n孤灯夜雨长安梦，落叶秋风故国心。\n莫谓飘沉消锐气，皇天自是一知音。",
        "dynasty": "宋",
        "collection_info": null
    },
    {
        "title": "赠刘致高",
        "author": "吴惟信",
        "content": "自古骚人心自别，过从不是俗交朋。\n谈诗海内逃名客，学道山中出定僧。\n小艇春游时载酒，高楼雨坐夜悬灯。\n深知大隠工夫到，只恐明时有诏征。",
        "dynasty": "宋",
        "collection_info": null
    },
    {
        "title": "赠韩时斋",
        "author": "吴惟信",
        "content": "道向时中悟，高斋直寄名。\n句清人不到，心死自无营。\n帘捲秋花影，墙翻雨箨声。\n慈湖碑字古，历历见平生。",
        "dynasty": "宋",
        "collection_info": null
    },
    {
        "title": "赠沈復斋",
        "author": "吴惟信",
        "content": "抛却萤囊读罢书，甘心奉道乐清虚。\n氅逢拜斗身方服，巾待过庭手未除。\n无事遍求仙术学，有邪只用鬼兵驱。\n莫将鸡犬云中去，且占人间福地居。",
        "dynasty": "宋",
        "collection_info": null
    },
    {
        "title": "赠妙书记",
        "author": "吴惟信",
        "content": "已自到家乡，清阴坐竹房。\n事亲专一念，对客说诸方。\n断简藏充栋，新诗写过墙。\n近来因院计，添得镜中霜。",
        "dynasty": "宋",
        "collection_info": null
    },
    {
        "title": "赠天台项方城",
        "author": "吴惟信",
        "content": "天台山下住，萧散过平生。\n魂梦江湖阔，吟哦笔砚清。\n客心云自在，人品玉分明。\n又向长安道，相逢话别情。",
        "dynasty": "宋",
        "collection_info": null
    },
    {
        "title": "赠别  其一",
        "author": "吴惟信",
        "content": "歌楼回首已茫然，手托蓬窗夜不眠。\n月色水光摇荡处，鸳鸯飞过别离船。",
        "dynasty": "宋",
        "collection_info": null
    },
    {
        "title": "赠别  其二",
        "author": "吴惟信",
        "content": "手弹珠泪向离筵，残日依依上客船。\n流水自随人去远，绿杨只在曲江边。",
        "dynasty": "宋",
        "collection_info": null
    },
    {
        "title": "赠别  其三",
        "author": "吴惟信",
        "content": "临临欲去又添杯，一语殷勤道几回。\n他日相思如有信，粉笺莫带泪痕来。",
        "dynasty": "宋",
        "collection_info": null
    },
    {
        "title": "赠别  其四",
        "author": "吴惟信",
        "content": "笙歌一曲强相留，酒不能消满面愁。\n相对正弹离别泪，杜鹃声到夕阳楼。",
        "dynasty": "宋",
        "collection_info": null
    },
    {
        "title": "寄金陵楼制参监丞",
        "author": "吴惟信",
        "content": "不以一闲为至乐，拟将短铗向谁弹。\n事于错处知天理，心到灰时始岁寒。\n梁燕语分春寂寞，海棠愁入雨阑干。\n故人散尽江湖远，虽有新诗寄亦难。",
        "dynasty": "宋",
        "collection_info": null
    },
    {
        "title": "寄嘉兴黄尉府",
        "author": "吴惟信",
        "content": "双井传家法最严，僊翁未学子真潜。\n固知岂弟为民福，却恐清廉博众嫌。\n去草旋开观射圃，傍花深下读书帘。\n心闲万事皆归理，何必蒙庄悟养恬。",
        "dynasty": "宋",
        "collection_info": null
    },
    {
        "title": "寄戴舍人",
        "author": "吴惟信",
        "content": "名在登科记，人间尽得知。\n文高多法古，官冷不趋时。\n减食因添鹤，收书为教儿。\n近来闻注易，新集苦无诗。",
        "dynasty": "宋",
        "collection_info": null
    },
    {
        "title": "寄诗友",
        "author": "吴惟信",
        "content": "丹井清泠夜向分，露庭吟苦更谁闻。\n松凉鹤立千峯月，草湿龙归一洞云。\n回首江湖尘漠漠，伤心天地气纷纷。\n何当共作诛茅计，免向秋风怨失群。",
        "dynasty": "宋",
        "collection_info": null
    },
    {
        "title": "寄桐庐戴讲书",
        "author": "吴惟信",
        "content": "人间无好友，思忆到君深。\n湖上行春酒，山中坐月心。\n飘流贫未去，老大病相侵。\n乍见又轻别，东风恨一襟。",
        "dynasty": "宋",
        "collection_info": null
    },
    {
        "title": "寄巴上人",
        "author": "吴惟信",
        "content": "相思不但是黄昏，纔到凄凉便忆君。\n明月当天人寂寂，西风捲地叶纷纷。\n归心随水流千里，别恨因秋凑十分。\n灯火何时共良夜，一杯香茗细论文。",
        "dynasty": "宋",
        "collection_info": null
    },
    {
        "title": "寄天竺山人",
        "author": "吴惟信",
        "content": "白云天竺寺，谁似尔清闲。\n诗可名身后，人传到世间。\n梅花香雪磵，树色锁春山。\n空有相寻约，高风岂易攀。",
        "dynasty": "宋",
        "collection_info": null
    },
    {
        "title": "寄沈二山人",
        "author": "吴惟信",
        "content": "休说边埃扫不清，如君出处极分明。\n西湖旧有骚人分，南岳新添散吏名。\n吟苦只因听雨久，心闲直待买山成。\n堂堂京国谁知己，百尺楼空一剑横。",
        "dynasty": "宋",
        "collection_info": null
    },
    {
        "title": "师兄庵住香山寄  其一",
        "author": "吴惟信",
        "content": "主持兰若太湖傍，愈觉清高不比常。\n窗下围棋松日薄，径中行药竹风凉。\n诗成封去邻僧和，茶嫩惟同野客尝。\n见说近时勤行业，朝朝亲炷佛前香。",
        "dynasty": "宋",
        "collection_info": null
    },
    {
        "title": "师兄庵住香山寄  其二",
        "author": "吴惟信",
        "content": "身陷清贫乐有余，风流人物称山居。\n虚堂扫地犹持课，隠几看云罢读书。\n破碎衣裳多自补，髼松头髮少曾梳。\n有时行向湖边去，闲对渔翁话古初。",
        "dynasty": "宋",
        "collection_info": null
    },
    {
        "title": "寄赵寒泉",
        "author": "吴惟信",
        "content": "全家移入山中住，见说经年不到城。\n闲雅足知空世念，讥弹未必损诗名。\n高楼听雨开书坐，幽磵寻春采药行。\n寺近只容僧问字，松风满屋笑谈清。",
        "dynasty": "宋",
        "collection_info": null
    },
    {
        "title": "寄邵判司隠君",
        "author": "吴惟信",
        "content": "隠君住处枕湖滨，正与逋仙是密邻。\n踏雪访梅千嶂晓，带烟看柳满楼春。\n髮因累少茎茎绿，诗为工多字字新。\n闻说近来浑懒出，竹光花影锁闲身。",
        "dynasty": "宋",
        "collection_info": null
    },
    {
        "title": "寄徐□",
        "author": "吴惟信",
        "content": "白雪满头颅，何堪涉畏途。\n不知乡信去，曾达故人无。\n日落鸦声急，天空雁影孤。\n定应吟望处，思忆到江湖。",
        "dynasty": "宋",
        "collection_info": null
    },
    {
        "title": "寄何洪",
        "author": "吴惟信",
        "content": "久贫朋友断，子独喜吾贫。\n不是三生得，如何一似亲。\n和诗书纸尽，招饮典衣频。\n未遂功名志，空林且寄身。",
        "dynasty": "宋",
        "collection_info": null
    },
    {
        "title": "寄孟宰",
        "author": "吴惟信",
        "content": "在家只有一年闲，至乐多生笔砚间。\n天上有楼人不见，吟魂迷在雨中山。",
        "dynasty": "宋",
        "collection_info": null
    },
    {
        "title": "寄何尉  其一",
        "author": "吴惟信",
        "content": "栽松艺竹旧林丘，失意归来更不愁。\n纵使浮名磨灭得，好诗云锁越山头。",
        "dynasty": "宋",
        "collection_info": null
    },
    {
        "title": "寄何尉  其二",
        "author": "吴惟信",
        "content": "月影亭亭上小窗，烘干瓦背夜来霜。\n扁舟欲载青山去，尚恋梅花一阵香。",
        "dynasty": "宋",
        "collection_info": null
    },
    {
        "title": "寄沈云卿",
        "author": "吴惟信",
        "content": "津亭记得话分离，别后愁多只自知。\n梅坞雪消春到处，草堂灯暗夜深时。\n纵然频有相思梦，争似同吟一首诗。\n几欲裁书凭雁寄，碧天无际雁来迟。",
        "dynasty": "宋",
        "collection_info": null
    },
    {
        "title": "寄毛时可",
        "author": "吴惟信",
        "content": "可怜未露囊中颖，一味清贫骨也清。\n陋巷孰知颜氏乐，京师空有子真名。\n命书平日穷幽眇，诗社多年说老成。\n风雪满天灯晕冷，梅花纸帐各关情。",
        "dynasty": "宋",
        "collection_info": null
    },
    {
        "title": "寄葛司理  其一",
        "author": "吴惟信",
        "content": "井冷丹沉事迹存，仙翁秘诀授云孙。\n不同白鹿眠花径，却跨青鸾出洞门。\n调尉明知逃吏隠，详刑阴布活人恩。\n归来日日出堂醉，春草池边着梦魂。",
        "dynasty": "宋",
        "collection_info": null
    },
    {
        "title": "寄葛司理  其二",
        "author": "吴惟信",
        "content": "幽居直恐世间无，迭石为山展画图。\n亭馆看花春思远，楼台倚月夜吟孤。\n不论胜负收棋局，欲辩醇漓蘸酒壶。\n东阁开延天下士，昂头相对说江湖。",
        "dynasty": "宋",
        "collection_info": null
    },
    {
        "title": "寄范文子",
        "author": "吴惟信",
        "content": "身老心无事，何曾恋故乡。\n风烟拟画卷，冰雪满诗囊。\n魂梦江湖阔，语言兰蕙香。\n城中虽久住，多只到僧房。",
        "dynasty": "宋",
        "collection_info": null
    },
    {
        "title": "寄沈子寿",
        "author": "吴惟信",
        "content": "年年桃板上，数字见闲情。\n重佛非求福，为儒不望荣。\n回澜知有道，卧雪可无名。\n一院梅花月，多应鹤共行。",
        "dynasty": "宋",
        "collection_info": null
    },
    {
        "title": "寄朱嗣宗",
        "author": "吴惟信",
        "content": "京国春寒情脉脉，关山月落梦悠悠。\n离愁又在高楼上，满池夕阳江水流。",
        "dynasty": "宋",
        "collection_info": null
    },
    {
        "title": "寄闻季实",
        "author": "吴惟信",
        "content": "君虽龟邑住，笔下自烟霞。\n仁不违三月，心长在五车。\n雄豪轻俗辈，名字落诗家。\n无计论文醉，溪桥酒独赊。",
        "dynasty": "宋",
        "collection_info": null
    },
    {
        "title": "寄倪升之",
        "author": "吴惟信",
        "content": "寻常曾见说，家远欲归难。\n身暂投莲社，心犹在杏坛。\n摊书灯下读，磨剑月中看。\n近日无消息，相思雨雪寒。",
        "dynasty": "宋",
        "collection_info": null
    },
    {
        "title": "寄朱仁叔伦魁",
        "author": "吴惟信",
        "content": "论文豁意气，把酒见情亲。\n一别不知返，烟花空自春。\n边愁生鼓角，客梦落风尘。\n相约在何许，买山归卜邻。",
        "dynasty": "宋",
        "collection_info": null
    },
    {
        "title": "寄孔海翁号蕙林",
        "author": "吴惟信",
        "content": "一蕙香天下，求多却恐无。\n诗非今世悟，心与古人俱。\n鹤守林逋宅，鸥闲贺监湖。\n往来应自在，知识半樵夫。",
        "dynasty": "宋",
        "collection_info": null
    },
    {
        "title": "寄赵芸窗",
        "author": "吴惟信",
        "content": "一住湖边更不移，晚年幽趣只心知。\n竹楼夜月供琴索，莎岸春风扬钓丝。\n朝客委评新买画，骚人听说旧吟诗。\n神仙秘术参求遍，间洩天机向醉时。",
        "dynasty": "宋",
        "collection_info": null
    },
    {
        "title": "寄何宜斋  其一",
        "author": "吴惟信",
        "content": "野笛雨中吹，楼高客梦危。\n春风在何许，披拂好花枝。",
        "dynasty": "宋",
        "collection_info": null
    },
    {
        "title": "寄何宜斋  其二",
        "author": "吴惟信",
        "content": "官廨相邻古寺基，幽闲全似旧家时。\n惜花言语春风得，对酒心情夜月知。\n谈道偶留僧坐久，借书惟恐仆归迟。\n平生物理难齐处，读彻牺经更不疑。",
        "dynasty": "宋",
        "collection_info": null
    },
    {
        "title": "寄何宜斋  其三",
        "author": "吴惟信",
        "content": "争期风翮上亨衢，果见移家入帝都。\n瓮下不能留吏部，湖边正可着林逋。\n高楼诗思春云远，深院琴声夜月孤。\n半点红尘应不到，晴梅影裏醉谁扶。",
        "dynasty": "宋",
        "collection_info": null
    },
    {
        "title": "寄桐庐张尉",
        "author": "吴惟信",
        "content": "一廉儒者政，半隠寄其名。\n心古门庭阔，吟多笔研清。\n云晴春嶂薄，潮落暮江平。\n必是闲无事，琴余鹤数声。",
        "dynasty": "宋",
        "collection_info": null
    },
    {
        "title": "寄平江吴焕章",
        "author": "吴惟信",
        "content": "卯喏吏归帘影静，午香梦熟漏声迟。\n是中多少春风在，散落人间自不知。",
        "dynasty": "宋",
        "collection_info": null
    },
    {
        "title": "寄意书记",
        "author": "吴惟信",
        "content": "名不昭时迹晦沉，读书辜负雪窗深。\n贫参万事方知命，人到中年始识心。\n柳得烟多鶑尚恋，花随雨尽蝶空寻。\n江湖身老春风晚，谁肯相从说苦吟。",
        "dynasty": "宋",
        "collection_info": null
    },
    {
        "title": "诗寄俞晋可",
        "author": "吴惟信",
        "content": "一片心稽古，难教事物移。\n不知颜子若，亦有杜陵诗。\n江海无诸老，文章授小儿。\n非干寒苦事，短髮自成丝。",
        "dynasty": "宋",
        "collection_info": null
    },
    {
        "title": "寄石越翁",
        "author": "吴惟信",
        "content": "异时交义比金兰，守着龛灯话岁寒。\n相去虽无千里远，别来欲寄一书难。\n酒杯慵向花前举，琴索空移月下弹。\n却忆湖山行乐地，越翁近日共谁看。",
        "dynasty": "宋",
        "collection_info": null
    },
    {
        "title": "寄俞放翁",
        "author": "吴惟信",
        "content": "门枕官河水，闲居少客过。\n一生持酒戒，终日受诗魔。\n儿女催婚嫁，功名负琢磨。\n遥怜明镜裏，白髮恨尤多。",
        "dynasty": "宋",
        "collection_info": null
    },
    {
        "title": "曾懒翁復寄俞进可  其一",
        "author": "吴惟信",
        "content": "银台花落夜将阑，天亦那知客思单。\n鹤帐不知云外梦，燕堂空锁雨中寒。\n千年风雅教谁主，一卷离骚合自看。\n又恐孤山梅渐老，明朝问路过长安。",
        "dynasty": "宋",
        "collection_info": null
    },
    {
        "title": "曾懒翁復寄俞进可  其二",
        "author": "吴惟信",
        "content": "望望春来一解颜，春多风雨怯衣单。\n柳烟漠漠山堂晓，梅雪纷纷水国寒。\n贫裏诗囊当自佩，醉中匣剑共君看。\n交游肯作云翻覆，凿齿东来喜道安。",
        "dynasty": "宋",
        "collection_info": null
    },
    {
        "title": "寄合淝兄",
        "author": "吴惟信",
        "content": "弟兄惆怅各分飞，说着何曾不泪垂。\n且道十年无一信，是谁千里最相思。\n采薇犹记相思处，煮豆浑忘共泣时。\n莫把诗名沉塞北，归来故国看梅枝。",
        "dynasty": "宋",
        "collection_info": null
    },
    {
        "title": "寄远  其一",
        "author": "吴惟信",
        "content": "别后一身长是客，何须更说负烟萝。\n近来心事深如海，梅损清香雨雪多。",
        "dynasty": "宋",
        "collection_info": null
    },
    {
        "title": "寄远  其二",
        "author": "吴惟信",
        "content": "江风月白水平沙，一曲琵琶别酒家。\n泪洒秋风消息断，可怜犹自信灯花。",
        "dynasty": "宋",
        "collection_info": null
    },
    {
        "title": "寄远  其三",
        "author": "吴惟信",
        "content": "雨声入梦江湖阔，暝色分愁草树衰。\n君亦不来书不去，小楼闲过雁多时。",
        "dynasty": "宋",
        "collection_info": null
    },
    {
        "title": "寄远  其四",
        "author": "吴惟信",
        "content": "澹烟芳草乡心远，细雨梨花客梦孤。\n十载故庐茅捲尽，春风知有燕归无。",
        "dynasty": "宋",
        "collection_info": null
    },
    {
        "title": "寄赠沈子寿",
        "author": "吴惟信",
        "content": "君是愚堂主，明明道在愚。\n自从都放下，更不用工夫。\n尽去心中事，惟留肘后符。\n近来诗懒作，多看海山图。",
        "dynasty": "宋",
        "collection_info": null
    },
    {
        "title": "酬别意上人",
        "author": "吴惟信",
        "content": "尘中孤影镜中丝，往事星星不忍思。\n回首便成千里梦，寻盟当以几时期。\n秋江浩荡鸥翻浪，月树萧疎鹊遶枝。\n倘有一书相问讯，只消多写暮云诗。",
        "dynasty": "宋",
        "collection_info": null
    },
    {
        "title": "谢友人访问",
        "author": "吴惟信",
        "content": "道在甘沦落，情交自浅深。\n云山千里梦，灯火半生心。\n是友真难得，如君岂易寻。\n细论身后事，不觉日西沉。",
        "dynasty": "宋",
        "collection_info": null
    },
    {
        "title": "谢平江吴守送万寿安泊",
        "author": "吴惟信",
        "content": "万间垂芘一夫穷，应念空成白首翁。\n且喜有僧同夜话，不愁无路借春风。\n江湖气吐诗坛下，星斗光生剑匣中。\n从此自知当变化，梦魂先别灞桥东。",
        "dynasty": "宋",
        "collection_info": null
    },
    {
        "title": "柳",
        "author": "吴惟信",
        "content": "灞桥烟水碧沉沉，万缕低垂结翠阴。\n学舞腰肢风外细，凝愁颜色雨中深。\n絮漫天地凄凉泪，萍满池塘造化心。\n记得赠行曾折处，短长亭畔听鶑吟。",
        "dynasty": "宋",
        "collection_info": null
    },
    {
        "title": "梅花  其一",
        "author": "吴惟信",
        "content": "长是开初恨岁阑，南枝不管北枝寒。\n鉏云犹记当时种，步月宁辞永夜看。\n香借好风闻却易，影粘残雪画应难。\n逋仙骨冷吟声绝，惆怅无人共倚栏。",
        "dynasty": "宋",
        "collection_info": null
    },
    {
        "title": "梅花  其二",
        "author": "吴惟信",
        "content": "客枕谁惊蝶梦阑，角声吹动五更寒。\n断桥流水无人处，淡月疎星只自看。\n勾引闲情何日了，形容幽韵入诗难。\n冷香深恐轻狼藉，叮嘱林神护石栏。",
        "dynasty": "宋",
        "collection_info": null
    },
    {
        "title": "笔  其一",
        "author": "吴惟信",
        "content": "早露锋铓获见寻，最于文苑用功深。\n弃捐应只分毫事，谁肯留连一寸心。",
        "dynasty": "宋",
        "collection_info": null
    },
    {
        "title": "笔  其二",
        "author": "吴惟信",
        "content": "锋芒虽早露，用舍见升沉。\n白秃千茎髮，丹留一寸心。\n策勋芸阁久，洁己石潭深。\n却笑江淹辈，区区梦裏寻。",
        "dynasty": "宋",
        "collection_info": null
    },
    {
        "title": "雨中闻笛",
        "author": "吴惟信",
        "content": "霜竹凄清带雨喷，湿烟粘草近黄昏。\n谁教吹暗千林绿，不道飞花正断魂。",
        "dynasty": "宋",
        "collection_info": null
    },
    {
        "title": "严陵道中  其一",
        "author": "吴惟信",
        "content": "长安迴首远，渐渐近严陵。\n客梦春江橹，乡心野店灯。\n路行三百里，山看万千层。\n处处皆幽胜，题诗媿不能。",
        "dynasty": "宋",
        "collection_info": null
    },
    {
        "title": "严陵道中  其二",
        "author": "吴惟信",
        "content": "自信平生命，羁孤竟未通。\n春烟行路远，夜雨客房空。\n道术徒稽古，人心不重穷。\n好山何日买，清梦鸟声中。",
        "dynasty": "宋",
        "collection_info": null
    },
    {
        "title": "严陵道中  其三",
        "author": "吴惟信",
        "content": "祇见青山不见家，石栏空倚夕阳斜。\n梅花欲尽东风急，春事看看到杏花。",
        "dynasty": "宋",
        "collection_info": null
    },
    {
        "title": "严陵道中  其四",
        "author": "吴惟信",
        "content": "抛书闲倚店家门，往事关心孰共论。\n燕子未归春尚冷，一帘细雨湿黄昏。",
        "dynasty": "宋",
        "collection_info": null
    },
    {
        "title": "严陵道中  其五",
        "author": "吴惟信",
        "content": "漠漠春云暗钓台，云拖雨脚过山来。\n客中心事深于海，小立东风看落梅。",
        "dynasty": "宋",
        "collection_info": null
    },
    {
        "title": "乌龙道中",
        "author": "吴惟信",
        "content": "萧瑟江梅堕晚风，桃花红尽杏花红。\n家山不见空回首，一片春愁细雨中。",
        "dynasty": "宋",
        "collection_info": null
    },
    {
        "title": "苏堤  其一",
        "author": "吴惟信",
        "content": "自向桃源失意回，人间无地避风埃。\n六桥雨雪孤山路，不为梅花也不来。",
        "dynasty": "宋",
        "collection_info": null
    },
    {
        "title": "苏堤  其二",
        "author": "吴惟信",
        "content": "贫况今年极向年，过湖尚欠买船钱。\n步行自行苏堤去，恐有沙鸥在柳边。",
        "dynasty": "宋",
        "collection_info": null
    },
    {
        "title": "山中",
        "author": "吴惟信",
        "content": "石壁飞泉洒不干，松阴满目寺门寒。\n梅花开尽无人到，万迭春山独自看。",
        "dynasty": "宋",
        "collection_info": null
    },
    {
        "title": "题台州巾峰",
        "author": "吴惟信",
        "content": "寺在烟云表，登临思豁然。\n绝怜千嶂月，曾照一诗仙。\n眼阔疑遗世，身高见尽天。\n孤吟功未到，待借竹房眠。",
        "dynasty": "宋",
        "collection_info": null
    },
    {
        "title": "湖上",
        "author": "吴惟信",
        "content": "湖上风烟古，今朝又一行。\n天寒吟诗苦，岁晚客心惊。\n饥雀窥梅瘦，翔鸥傍柳明。\n惜无人在眼，细细说平生。",
        "dynasty": "宋",
        "collection_info": null
    },
    {
        "title": "雪后孤山",
        "author": "吴惟信",
        "content": "断碑孤冢树苍苍，鹤自飞归道士房。\n春在梅花寻不见，满山残雪只闻香。",
        "dynasty": "宋",
        "collection_info": null
    },
    {
        "title": "秋日道中",
        "author": "吴惟信",
        "content": "水边篱落总斜曛，策策西风捲白云。\n万里秋光人不管，蓼花桐叶自平分。",
        "dynasty": "宋",
        "collection_info": null
    },
    {
        "title": "初春湖上",
        "author": "吴惟信",
        "content": "薄薄晴烟锁六桥，酒旗无力任西飘。\n眼前春意知多少，尽属梅梢与柳条。",
        "dynasty": "宋",
        "collection_info": null
    },
    {
        "title": "春日湖上  其一",
        "author": "吴惟信",
        "content": "傍水秋千柳影遮，衔泥双燕入谁家。\n空山雨过晚风急，吹落墙阴红杏花。",
        "dynasty": "宋",
        "collection_info": null
    },
    {
        "title": "春日湖上  其二",
        "author": "吴惟信",
        "content": "柳絮漫空雪样轻，梨花风起近清明。\n山南山北游人闹，屋后屋前春鸟鸣。",
        "dynasty": "宋",
        "collection_info": null
    },
    {
        "title": "竹  其一",
        "author": "吴惟信",
        "content": "所爱幽窗下，烟丛与露枝。\n纔闻风起处，便是雨来时。\n节直将谁比，心空只自知。\n青青长在眼，休说化龙迟。",
        "dynasty": "宋",
        "collection_info": null
    },
    {
        "title": "竹  其二",
        "author": "吴惟信",
        "content": "耐久相看是此君，眼前纔有便无尘。\n尽多转好延留客，虽少犹能爽快人。\n清影疎疎垂地面，高标直直上云津。\n忍饥食肉俱休学，一击从今认所真。",
        "dynasty": "宋",
        "collection_info": null
    },
    {
        "title": "竹  其三",
        "author": "吴惟信",
        "content": "天下清高物，无过是此君。\n托根纔有地，长节便摩云。\n翠色晴时见，愁声雨夜闻。\n粉痕如早脱，龙化復何云。",
        "dynasty": "宋",
        "collection_info": null
    },
    {
        "title": "新竹",
        "author": "吴惟信",
        "content": "绿玉初抽粉尚深，清风便伴此君吟。\n虽然未见凌霜操，已是先虚应物心。",
        "dynasty": "宋",
        "collection_info": null
    },
    {
        "title": "山梅",
        "author": "吴惟信",
        "content": "寒锁孤山见所长，断桥水冷月如霜。\n自将一点春风恨，散作黄昏万斛香。",
        "dynasty": "宋",
        "collection_info": null
    },
    {
        "title": "瓶中落梅",
        "author": "吴惟信",
        "content": "□英雪粲去难招，遗粉余香亦暗消。\n休说惜春人未老，小窗明月梦无憀。",
        "dynasty": "宋",
        "collection_info": null
    },
    {
        "title": "掀蓬梅",
        "author": "吴惟信",
        "content": "断桥日老水瀰茫，谁託丹扉夜望长。\n零雪正埋和靖骨，淡烟微见寿阳妆。\n一时韵巧传清思，几度凝愁忆暗香。\n举世可无题品手，擅场到底属何郎。",
        "dynasty": "宋",
        "collection_info": null
    },
    {
        "title": "和友人玉簪花韵",
        "author": "吴惟信",
        "content": "一撒轻云埋晓凉，等闲曾入汉宫庄。\n千年抛掷瑶池远，化作云阶月地香。",
        "dynasty": "宋",
        "collection_info": null
    },
    {
        "title": "良月对菊",
        "author": "吴惟信",
        "content": "唐人十日咏，早有怨人心。\n况在严霜后，犹开满地金。\n远香秋梦断，艷色雨吟深。\n未信渊明死，寥寥无赏音。",
        "dynasty": "宋",
        "collection_info": null
    },
    {
        "title": "寻梅",
        "author": "吴惟信",
        "content": "春山合碧映春泉，今日寻梅忆去年。\n阴径谁知藏造化，晴花一树锁寒烟。",
        "dynasty": "宋",
        "collection_info": null
    },
    {
        "title": "野步寻梅",
        "author": "吴惟信",
        "content": "夕阳一半落群峰，寒叶零霜野望空。\n阴谷忽然逢造化，小梅枝上见春风。",
        "dynasty": "宋",
        "collection_info": null
    },
    {
        "title": "饯梅",
        "author": "吴惟信",
        "content": "半逐清流半委尘，残花枝上又纷纷。\n晚来犹自东风恶，吹得幽香满涧云。",
        "dynasty": "宋",
        "collection_info": null
    },
    {
        "title": "雨中对梅寄何户曹  其一",
        "author": "吴惟信",
        "content": "颇爱连山雪映溪，南枝休笑北枝低。\n扬州有客同吟咏，湖上何人更品题。\n云未商量春后雪，花先零落雨中泥。\n清愁一点无归着，回首东风起杖藜。",
        "dynasty": "宋",
        "collection_info": null
    },
    {
        "title": "雨中对梅寄何户曹  其二",
        "author": "吴惟信",
        "content": "休说登山与绕溪，林间曾见入檐低。\n尽开花去浑如雪，忽有香来即是题。\n九客不容同气味，六宫回首隔云泥。\n策勋商鼎何愁晚，幽意分明在短藜。",
        "dynasty": "宋",
        "collection_info": null
    },
    {
        "title": "杜鹃",
        "author": "吴惟信",
        "content": "锦江宫苑已成尘，啼血千年恨益深。\n月满空山花满地，一声愁杀未归人。",
        "dynasty": "宋",
        "collection_info": null
    },
    {
        "title": "孤雁  其一",
        "author": "吴惟信",
        "content": "成行远远别衡阳，岂道如今却断行。\n声咽为啼千嶂月，翅低因负五更霜。\n虽云传信元无托，纵不遭烹亦可伤。\n遥相倦飞沙上去，芦花吹雪水茫茫。",
        "dynasty": "宋",
        "collection_info": null
    },
    {
        "title": "孤雁  其二",
        "author": "吴惟信",
        "content": "饮啄堪怜久弗齐，念群零落楚云西。\n羽翰纵有飞高势，月满芦花又独栖。",
        "dynasty": "宋",
        "collection_info": null
    },
    {
        "title": "雨夜闻猿",
        "author": "吴惟信",
        "content": "山风吹满石床云，花落红缸夜欲分。\n唤起十年乡国恨，一声猿向雨中闻。",
        "dynasty": "宋",
        "collection_info": null
    },
    {
        "title": "空斋",
        "author": "吴惟信",
        "content": "空斋日日清吟过，溪上梅开也不知。\n坐久正愁炉火冷，北风吹折蠹杉枝。",
        "dynasty": "宋",
        "collection_info": null
    },
    {
        "title": "多景楼",
        "author": "吴惟信",
        "content": "此地昔曾游，今朝復上楼。\n江枫秋雨过，塞草夕阳愁。\n渡急传邮箭，沙危阁战舟。\n栏干空自倚，何许是神州。",
        "dynasty": "宋",
        "collection_info": null
    },
    {
        "title": "书山家",
        "author": "吴惟信",
        "content": "山家元住石桥西，篱落周遭尽药畦。\n剥啄柴门人未应，鹧鸪飞上野棠梨。",
        "dynasty": "宋",
        "collection_info": null
    },
    {
        "title": "次妙上人山居韵",
        "author": "吴惟信",
        "content": "茅宇无人过，荆扉尽日关。\n酒中生快乐，诗裏着清闲。\n朋友数竿竹，画图千迭山。\n何如终隠此，尘境莫思还。",
        "dynasty": "宋",
        "collection_info": null
    },
    {
        "title": "村居",
        "author": "吴惟信",
        "content": "喜得身闲散，村居尽不妨。\n花开和蝶看，酒熟带醅尝。\n草径偏临水，柴门正向阳。\n故交应笑我，近日学耕桑。",
        "dynasty": "宋",
        "collection_info": null
    },
    {
        "title": "山庵即事",
        "author": "吴惟信",
        "content": "阴阴定是过残年，积雪纔晴又满天。\n山寺寻梅谁怕冷，地炉烧竹自无烟。\n斋蔬清洁朝朝食，诗草纵横日日编。\n更有身心空寂处，夜禅多在佛灯前。",
        "dynasty": "宋",
        "collection_info": null
    },
    {
        "title": "夏日闲居",
        "author": "吴惟信",
        "content": "急雨开新霁，熏风献嫩凉。\n苔花侵画壁，云叶护书床。\n枕上青山远，诗中白昼长。\n地偏人不到，幽鸟语修篁。",
        "dynasty": "宋",
        "collection_info": null
    },
    {
        "title": "春日书壁",
        "author": "吴惟信",
        "content": "开尽桃花落尽梅，衡门寂寂掩苍苔。\n多情惟有双飞燕，不道人贫便不来。",
        "dynasty": "宋",
        "collection_info": null
    },
    {
        "title": "凤凰台怀古",
        "author": "吴惟信",
        "content": "凭高北望旧神州，江绕秦淮万古流。\n塞草寒沙埋战血，更无林叶共伤秋。",
        "dynasty": "宋",
        "collection_info": null
    },
    {
        "title": "隠居  其一",
        "author": "吴惟信",
        "content": "床有诗书壁有琴，翠筠佳木午窗阴。\n只因知得清闲贵，是事从今不动心。",
        "dynasty": "宋",
        "collection_info": null
    },
    {
        "title": "隠居  其二",
        "author": "吴惟信",
        "content": "身居修竹茂林间，婆餠声中白昼闲。\n此地遯潜无不可，何须更买沃洲山。",
        "dynasty": "宋",
        "collection_info": null
    },
    {
        "title": "题冰壶隠居",
        "author": "吴惟信",
        "content": "平生以笔代耕耘，老矣营居志亦勤。\n送子谁为盘谷序，招贤亲草北山文。\n湖鸥近屋拳秋雨，野鹤分松宿暮云。\n从此只寻闲处去，红尘一语自纷纷。",
        "dynasty": "宋",
        "collection_info": null
    },
    {
        "title": "题李师德书楼",
        "author": "吴惟信",
        "content": "楼高山对起，天予逸人居。\n万事不到处，满床皆是书。\n风云知远大，日月付乘除。\n眇眇新吟思，谁怜合古初。",
        "dynasty": "宋",
        "collection_info": null
    },
    {
        "title": "题刘同卿九里松熙游园",
        "author": "吴惟信",
        "content": "胜槩未教容易见，必须委曲一登跻。\n到天不觉乘槎远，出洞方知采药迷。\n柳舞鶑啼春雨过，花香人醉夕阳低。\n规模尽可垂千古，却恐无诗为品题。",
        "dynasty": "宋",
        "collection_info": null
    },
    {
        "title": "邮亭书怀",
        "author": "吴惟信",
        "content": "晚向邮亭立，原荒草树稀。\n天随云气变，雨带雪花飞。\n客鬓今年白，故园何日归。\n知音空满眼，范叔自无衣。",
        "dynasty": "宋",
        "collection_info": null
    },
    {
        "title": "过朴翁故居",
        "author": "吴惟信",
        "content": "电露荣华一梦休，琴书多是越僧收。\n年年柳下游人过，指点春风认竹楼。",
        "dynasty": "宋",
        "collection_info": null
    },
    {
        "title": "幽居遣怀",
        "author": "吴惟信",
        "content": "百年身已任浮沉，但得幽居不厌深。\n鹤立庭阶花寂寂，鶑声池馆柳阴阴。\n看书消豁三竿日，琢句驱驰一寸心。\n莫为无才人所弃，携壶野逸自相寻。",
        "dynasty": "宋",
        "collection_info": null
    },
    {
        "title": "明山楼即事",
        "author": "吴惟信",
        "content": "城高楼又阔，不与别楼同。\n对此山千迭，陶然圣一中。\n秋声争起树，野色半沉空。\n后有登临约，留题愧未工。",
        "dynasty": "宋",
        "collection_info": null
    },
    {
        "title": "书酒楼壁",
        "author": "吴惟信",
        "content": "春光知我上高楼，楼外飞花逐水流。\n蜀魄一声云尽碧，淡烟芳草夕阳收。",
        "dynasty": "宋",
        "collection_info": null
    },
    {
        "title": "寄题月窗",
        "author": "吴惟信",
        "content": "中宵浩彩泼苍冥，人静櫺空物象清。\n若以升沉为得失，求之见识却分明。\n烟迷野草牛先喘，露滴檐枝鹊自惊。\n此地琢磨功业就，昌黎合弃短长檠。",
        "dynasty": "宋",
        "collection_info": null
    },
    {
        "title": "古寺  其一",
        "author": "吴惟信",
        "content": "古院无人至，闲门晓亦开。\n山麞欹定石，野蚁集生台。\n春动烟浮树，阴庭雪缀苔。\n午窗幽梦断，万籁发清哀。",
        "dynasty": "宋",
        "collection_info": null
    },
    {
        "title": "古寺  其二",
        "author": "吴惟信",
        "content": "山烟藏古寺，鸱殿与云齐。\n松鼠下阶走，竹鸡当户啼。\n泉寒飞瀑远，僧老诵经低。\n细读苔碑了，东风起杖藜。",
        "dynasty": "宋",
        "collection_info": null
    },
    {
        "title": "废寺",
        "author": "吴惟信",
        "content": "山烟寒似暝，鸱殿与云齐。\n栗鼠下阶走，竹鸡当户啼。\n碑荒文字古，僧老语言低。\n欲住嗟无计，斜阳映杖藜。",
        "dynasty": "宋",
        "collection_info": null
    },
    {
        "title": "题僧兄山居",
        "author": "吴惟信",
        "content": "白髮萧萧万事忘，安闲过似老渔郎。\n半窗残日敲棋响，一院秋风捣药香。\n浇菊旋分苔涧水，开松新架草堂凉。\n过从皆是诗朋友，开口何曾论短长。",
        "dynasty": "宋",
        "collection_info": null
    },
    {
        "title": "次僧兄山居韵  其一",
        "author": "吴惟信",
        "content": "僧兄肥遯地，正在太湖头。\n新句老而健，一钱贫不留。\n寡交山自看，多病药相投。\n终日书堂坐，风筠冷似秋。",
        "dynasty": "宋",
        "collection_info": null
    },
    {
        "title": "次僧兄山居韵  其二",
        "author": "吴惟信",
        "content": "素抱居山志，今番始有涯。\n琴床临砌竹，棋局近庭花。\n诗兴常便酒，蔬肠渐畏茶。\n清闲兄自乐，世事绝无些。",
        "dynasty": "宋",
        "collection_info": null
    },
    {
        "title": "春日书僧舍壁  其一",
        "author": "吴惟信",
        "content": "一宿山中万虑忘，石泉声细鸟声长。\n落花满地游人去，寂寞棋窗又夕阳。",
        "dynasty": "宋",
        "collection_info": null
    },
    {
        "title": "春日书僧舍壁  其二",
        "author": "吴惟信",
        "content": "松风声裏草堂幽，欲问归津又小留。\n人自看诗春自老，毋烦海燕说闲愁。",
        "dynasty": "宋",
        "collection_info": null
    },
    {
        "title": "闲居即事书僧舍壁",
        "author": "吴惟信",
        "content": "自说居山好，多年静掩扉。\n松阴围坐石，苔色上禅衣。\n鹤瘦迎风舞，云闲带雨归。\n地幽人事断，客至亦忘机。",
        "dynasty": "宋",
        "collection_info": null
    },
    {
        "title": "宿余晖庵",
        "author": "吴惟信",
        "content": "庵在村烟底，除非到者知。\n因投今夜宿，记得去年诗。\n窗外雨犹滴，佛前灯未吹。\n无人同淡话，看杀菊花枝。",
        "dynasty": "宋",
        "collection_info": null
    },
    {
        "title": "送北涧常州住院",
        "author": "吴惟信",
        "content": "一生玉雪照人间，古意因君唤得还。\n丹凤未应栖恶木，白云又见出空山。\n吟分柳色春风暖，船载梅花月夜闲。\n从此共谁歌大雅，羁孤寒影欲追攀。",
        "dynasty": "宋",
        "collection_info": null
    },
    {
        "title": "下竺后塔",
        "author": "吴惟信",
        "content": "僧持咒语下层峦，远客无言自倚栏。\n龙带雨归阴洞暗，鹤冲烟入暮松寒。\n奔腾瀑布穿云落，断裂碑文刮藓看。\n未有因缘来此住，三生石上指空弹。",
        "dynasty": "宋",
        "collection_info": null
    },
    {
        "title": "登下竺塔",
        "author": "吴惟信",
        "content": "浮图灵鹫上，迢递入晴氛。\n绝顶我忽到，下方钟屡闻。\n林深余腊雪，谷暖涨春云。\n更待溪梅发，相期一访君。",
        "dynasty": "宋",
        "collection_info": null
    },
    {
        "title": "送人之姑苏",
        "author": "吴惟信",
        "content": "鹤唳空山晓，凝情畏别离。\n且知君返日，正是我行时。\n花月吴城梦，松风竺寺时。\n暮云空自隔，初不隔相思。",
        "dynasty": "宋",
        "collection_info": null
    },
    {
        "title": "送友上边",
        "author": "吴惟信",
        "content": "壮年游远塞，失意去从军。\n剑在犹凝血，家空未策勋。\n乡心悬夜月，杀气暗秋云。\n近日方知命，兵书欲尽焚。",
        "dynasty": "宋",
        "collection_info": null
    },
    {
        "title": "送冯中可讷上边",
        "author": "吴惟信",
        "content": "兵法通儒用，观光上玉京。\n一言旋造化，万古立功名。\n剑入边云静，船开江月明。\n深知有志者，不肯负平生。",
        "dynasty": "宋",
        "collection_info": null
    },
    {
        "title": "送陆居士归天台",
        "author": "吴惟信",
        "content": "道貌尘中见，何时下翠萝。\n闲情秋水淡，归梦白云多。\n缨过龙湫濯，诗当雁荡歌。\n清豪不易得，一别又如何。",
        "dynasty": "宋",
        "collection_info": null
    },
    {
        "title": "送楼致和归四明",
        "author": "吴惟信",
        "content": "长安尘土处，数日又随君。\n颇讶归何速，犹胜信不闻。\n寒霜杀岸柳，晓艇入江云。\n无语各回首，离愁落叶分。",
        "dynasty": "宋",
        "collection_info": null
    },
    {
        "title": "上卜君寿省元",
        "author": "吴惟信",
        "content": "沉香亭北何时去，饭颗山前瘦一生。\n已悟本心元有道，可能浮世便无名。\n江梅索笑何郎句，秋菊餐英楚客情。\n天意未教头白尽，合应留取短长檠。",
        "dynasty": "宋",
        "collection_info": null
    },
    {
        "title": "寿吴平江",
        "author": "吴惟信",
        "content": "宽闲中立大规模，民亦相随入正途。\n爱物只凭心造化，养生无出定工夫。\n山移别圃新花木，鹤立闲厅古画图。\n印匣不开公事少，一帘春雨梦江湖。",
        "dynasty": "宋",
        "collection_info": null
    },
    {
        "title": "呈蒙斋",
        "author": "吴惟信",
        "content": "出处真麟凤，诗书得正传。\n仁心全造化，风骨半神仙。\n门柳摇春雨，庭花锁暮烟。\n云台非隠地，即日帝王宣。",
        "dynasty": "宋",
        "collection_info": null
    },
    {
        "title": "上湖守赵希苍  其一",
        "author": "吴惟信",
        "content": "方今选牧匪为轻，果见名邦付老成。\n白髮益坚忧国念，丹心常藴爱君诚。\n月迁花影尨无吠，风舞棠阴鹤自行。\n看着碧澜堂下水，与君政事一般清。",
        "dynasty": "宋",
        "collection_info": null
    },
    {
        "title": "上湖守赵希苍  其二",
        "author": "吴惟信",
        "content": "德大才优世所宗，汉唐诸老莫如公。\n高明正直行王事，耿介清廉继父风。\n六邑人居条教内，万家春出笑谈中。\n即看诏促归清禁，手把梅花马首东。",
        "dynasty": "宋",
        "collection_info": null
    },
    {
        "title": "上高疎寮处州守",
        "author": "吴惟信",
        "content": "神仙来守神仙地，铭石庭空画戟森。\n道接圣贤韩愈学，诗关风教杜陵心。\n二年鼓角传清调，万古溪山得赏音。\n即有诏书催入觐，金莲夜草玉堂深。",
        "dynasty": "宋",
        "collection_info": null
    },
    {
        "title": "呈岳总卿",
        "author": "吴惟信",
        "content": "黄尘漠漠路漫漫，旧钓空思水国寒。\n乡信不来云树远，斜阳无语下栏干。",
        "dynasty": "宋",
        "collection_info": null
    },
    {
        "title": "伤春",
        "author": "吴惟信",
        "content": "白髮伤春又一年，閒将心事卜金钱。\n梨花瘦尽东风软，商略平生到杜鹃。",
        "dynasty": "宋",
        "collection_info": null
    }
]