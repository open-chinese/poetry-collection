[
    {
        "uuid": "478f53872001b85e56c7824fe058c229",
        "title": "贺新郎 田舍炉头语",
        "author": "汪",
        "content": "田舍炉头语。\n便如何学得，三变美成家数。\n村酒三杯狂兴发，拔剑偶然起舞。\n只么也、迎寒送暑。\n待草万言书上阙，似忧端、倚柱东邻女。\n卿相事，未易许。\n渔歌且和芙蓉渚。\n又何须、淫辞媟语，诃风诋雨。\n劝人生、且随缘分，分外一毫莫取。\n那富贵、由天付与。\n身蹈危机犹不觉，如布衣、自在都无阻。\n空博得，雪千缕。",
        "dynasty": "宋",
        "collection_info": null
    },
    {
        "uuid": "3859b915afc34531590c54eee778452f",
        "title": "蝶恋花 午夜凉生风不住",
        "author": "汪",
        "content": "午夜凉生风不住。\n河汉无声，时见疏星度。\n佳客伴君知未去。\n对床只欠潇潇雨。\n素月四更山外吐。\n金鸭慵添，消尽沈烟缕。\n料想玉楼人念处。\n归舟日望荷花浦。",
        "dynasty": "宋",
        "collection_info": null
    },
    {
        "uuid": "2b254a40dda5ff1113334803abd8d758",
        "title": "念奴娇 谁家野菜饭炊香",
        "author": "汪",
        "content": "谁家野菜饭炊香，正是江南寒食。\n试问春光今几许，犹有三分之一。\n枝上花稀，柳间莺老，是处春狼藉。\n新来燕子，尚传晋苑消息。\n应记往日西湖，万家罗绮，见满城争出。\n急管繁弦嘈杂处，宝马香车如织。\n猛省狂游，恍如昨梦，何日重寻觅。\n杜鹃声里，桂轮挂上空碧。",
        "dynasty": "宋",
        "collection_info": null
    },
    {
        "uuid": "c15e9ce59627574994b9a047d4fc40fc",
        "title": "水调歌头 落日水亭静",
        "author": "汪",
        "content": "落日水亭静，藕叶胜花香。\n时贤飞盖，松间喝道挟胡床。\n暑气林深不受，山色晚来逾好，顿觉酒尊凉。\n妙语发天籁，幽眇亦张皇。\n射者中，弈者胜，兴悠长。\n佳人雪藕，更调冰水赛寒浆。\n惊饵游鱼深逝，带箭山禽高举，此话要商量。\n溪上采菱女，三五傍垂杨。",
        "dynasty": "宋",
        "collection_info": null
    },
    {
        "uuid": "25d15b17d7a81fbd1c22b3a2516eab32",
        "title": "如梦令 几点弄晴微雨",
        "author": "汪",
        "content": "几点弄晴微雨。\n翳日薄云来去。\n断送一番春，满径杨花飞絮。\n无语。\n无语。\n还是旧时院宇。",
        "dynasty": "宋",
        "collection_info": null
    },
    {
        "uuid": "4aa83ec65b6979d5b1872152fafc4756",
        "title": "贺新郎 帖子传新语",
        "author": "汪",
        "content": "帖子传新语。\n问自来、翰林学士，几多人数。\n或道江心空铸镜，或道艾人如舞。\n或更道、冰盘消暑。\n或道芸香能去蠹，有宫中、斗草盈盈女。\n都不管，道何许。\n离骚古意盈洲渚。\n也莫道、龙舟吊屈，浪花吹雨。\n只有辟兵符子好，少有词人拈取。\n谁肯向、帖中道与。\n绝口用兵两个字，是老臣、忠爱知艰阻。\n写此句，绛纱缕。",
        "dynasty": "宋",
        "collection_info": null
    },
    {
        "uuid": "a7043085feb5290b9f49d0edda731dc8",
        "title": "贺新郎 夜对灯花语",
        "author": "汪",
        "content": "夜对灯花语。\n且随宜、果盘草草，两三杯数。\n翠玉环中园五亩，自唱山歌自舞。\n况今夜、尊前无暑。\n何用食前须方丈，更后车、何用婵娟女。\n这闲福，自心许。\n蓼花芦叶纷江渚。\n有沙边、寒蛩吟透，梧桐秋雨。\n羡甚满堂金玉富，未可学人渔取。\n怕天也、未曾相与。\n豹遁蛟藏泉可濯，有鬼神、呵护盘之阻。\n鲜可食，脍银缕。",
        "dynasty": "宋",
        "collection_info": null
    },
    {
        "uuid": "116e288f6d7f3647c4aa38ca295af4b4",
        "title": "鹧鸪词・瑞鹧鸪 伤时怀抱不胜愁",
        "author": "汪",
        "content": "伤时怀抱不胜愁。\n野水粼粼绿遍洲。\n满地落花春病酒，一帘明月夜登楼。\n明眸皓齿人难得，寒食清明事又休。\n只是鹧鸪三两曲，等闲白了几人头。",
        "dynasty": "宋",
        "collection_info": null
    },
    {
        "uuid": "3558b35339c845e9f4683c1615bf957c",
        "title": "念奴娇 相逢草草",
        "author": "汪",
        "content": "相逢草草，共吟诗、同醉杯中之物。\n评论三王讥五霸，谈辩喧哗邻壁。\n敲缺唾壶，击残如意，妙语飞华雪。\n无能为也，如何对此三杰。\n看取东野诗成，南昌书就，奈征车催发。\n后夜山深何处宿，红豆寒灯明灭。\n一老堪怜，两生未起，应念星星发。\n风传佳话，花村无犬惊月。",
        "dynasty": "宋",
        "collection_info": null
    },
    {
        "uuid": "552e685d912cbc438c25566296ae3e24",
        "title": "西江月 千缕柳丝犹嫩",
        "author": "汪",
        "content": "千缕柳丝犹嫩，一星榆火初明。\n载将新意寿幽人。\n红袖持杯劝尽。\n老鹤自偏野性，沙鸥难比轻身。\n殷勤多谢祝长春。\n一笑东风夜静。",
        "dynasty": "宋",
        "collection_info": null
    },
    {
        "uuid": "b7ecd9c1a0487aedf37774a433963a02",
        "title": "沁园春 民吾同胞",
        "author": "汪",
        "content": "民吾同胞，剖破藩篱，元是大家。\n故见之诰诏，视如子弟，谆勤恳切，悃愊无华。\n孝悌力田，职当劝相，起早非干为看花。\n亲酌酒，老农唯诺，句句仁芽。\n晓来犹觉寒些。\n看雨湿风吹旗□斜。\n笑吾生八十，尽谙农事，公筵既彻，更共烹茶。\n高唱豳风，敬酬令尹，王道桑麻乐有涯。\n春务急，见溪头杨柳，已可藏鸦。",
        "dynasty": "宋",
        "collection_info": null
    },
    {
        "uuid": "04935e55327027d46812e467d5f98f18",
        "title": "如梦令 一只船儿没赛",
        "author": "汪",
        "content": "一只船儿没赛。\n七十六年装载。\n把柁更须牢，风饱蒲帆轻快。\n无碍。\n无碍。\n匹似子猷访戴。",
        "dynasty": "宋",
        "collection_info": null
    },
    {
        "uuid": "45a7c0136510ff56b4ea3eb0ec6a54e5",
        "title": "江城子 可是东风、当日欠商量",
        "author": "汪",
        "content": "可是东风、当日欠商量。\n百紫千红春富贵，无半点，似渠香。",
        "dynasty": "宋",
        "collection_info": null
    }
]