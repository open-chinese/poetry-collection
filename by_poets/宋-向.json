[
    {
        "title": "念奴娇 霜威凄紧",
        "author": "向",
        "content": "霜威凄紧，政悲风摇落，千山群木。\n十里清香方盛赏，岩桂娇黄姹绿。\n九畹衰丛，东篱落蕊，到此成粗俗。\n孤标高远，淡然还媚幽独。\n憔悴诗老多情，问佳人底事，幽居空谷。\n日暮天寒垂翠袖，愁倚萧萧修竹。\n林下神情，月边风露，不向雕栏曲。\n殷勤惟有，篆烟留得馀馥。",
        "dynasty": "宋",
        "collection_info": null
    },
    {
        "title": "满庭芳 玉粉匀梅",
        "author": "向",
        "content": "玉粉匀梅，曲尘浮柳，画檐迟日融融。\n金猊喷麝，庭户转香风。\n好是闲居戏彩，寿觞举、和满春容。\n须知道，闺门孕秀，佳气在帘栊。\n无穷。\n观盛事，年年此会，拚醉金锺。\n又何须、西池高宴仙宫。\n尽把乔松□寿，兼大国、秦虢重封。\n那堪更，门阑多喜，女婿近乘龙。",
        "dynasty": "宋",
        "collection_info": null
    },
    {
        "title": "青玉案 别时抆泪花无语",
        "author": "向",
        "content": "别时抆泪花无语。\n但一味、教郎住。\n此日扁舟游远浦。\n雨晴云树。\n月斜烟树。\n目断家何许。\n红笺不寄相思句。\n人在潇湘雁回处。\n屈指归期秋已暮。\n万千里路。\n两三头绪。\n恨不飞将去。",
        "dynasty": "宋",
        "collection_info": null
    },
    {
        "title": "青玉案 多情赋得相思分",
        "author": "向",
        "content": "多情赋得相思分。\n便揽断、愁和闷。\n万种千般说不尽。\n吃他圈柜，被他拖逗，便佛也、须教恨。\n传消寄息无凭信。\n水远山遥怎生奔。\n梦也而今难得近。\n伊还知道，为伊成病，便死也、谁能问。",
        "dynasty": "宋",
        "collection_info": null
    },
    {
        "title": "小重山 翡翠林梢青黛山",
        "author": "向",
        "content": "翡翠林梢青黛山。\n小楼新罨画，卷珠帘。\n碧纱窗外水挪蓝。\n凭栏处，相对玉纤纤。\n人散酒阑珊。\n夜长都睡皱，唾花衫。\n一弯残月下风檐。\n凌波去，罗袜步蹁跹。",
        "dynasty": "宋",
        "collection_info": null
    },
    {
        "title": "踏莎行 万水千山",
        "author": "向",
        "content": "万水千山，两头三绪。\n凭高望断迢迢路。\n钱塘江上客归迟，落花流水青春暮。\n步步金莲，朝朝琼树。\n目前都是伤心处。\n飞鸿过尽没书来，梦魂依旧阳台雨。",
        "dynasty": "宋",
        "collection_info": null
    },
    {
        "title": "蝶恋花 费尽东君无限巧",
        "author": "向",
        "content": "费尽东君无限巧。\n玉减香销，回首令人老。\n梦绕岭头归未到。\n角声吹断江天晓。\n燕子来时春正好。\n寸寸柔肠，休问愁多少。\n从此欢心还草草。\n凭栏一任桃花笑。",
        "dynasty": "宋",
        "collection_info": null
    },
    {
        "title": "临江仙 瘦损东阳缘底事",
        "author": "向",
        "content": "瘦损东阳缘底事，离愁别恨难禁。\n夜长谁共拥孤衾。\n来时青鬓在，今已二毛侵。\n流水青山依旧是，兰桡往事空寻。\n一番风雨又春深。\n桃花都落尽，赢得是清阴。",
        "dynasty": "宋",
        "collection_info": null
    },
    {
        "title": "临江仙 乱后此身何计是",
        "author": "向",
        "content": "乱后此身何计是，翠微深处柴扉。\n即今双鬓已如丝。\n虚名将底用，真意在鸱夷。\n治国无谋归去好，衡门犹可栖迟。\n不妨沈醉典春衣。\n人生行乐耳，须富贵何时。",
        "dynasty": "宋",
        "collection_info": null
    },
    {
        "title": "武陵春 长记酒醒人散后",
        "author": "向",
        "content": "长记酒醒人散后，风月满江楼。\n楼外烟波万顷秋。\n高槛冷飕飕。\n想见云鬟香雾湿，斜坠玉搔头。\n两处相思一样愁。\n休更照鄜州。",
        "dynasty": "宋",
        "collection_info": null
    },
    {
        "title": "阮郎归 隔篱疏影照横塘",
        "author": "向",
        "content": "隔篱疏影照横塘。\n东风吹暗香。\n陇头归路指苍茫。\n江南春兴长。\n扃小院，静回廊。\n有人凭短墙。\n角声惊梦月横窗。\n此时能断肠。",
        "dynasty": "宋",
        "collection_info": null
    },
    {
        "title": "南乡子 临水窗儿",
        "author": "向",
        "content": "临水窗儿。\n与卷珠帘看画眉。\n雨浴红衣惊起后，争知。\n水远山长各自飞。\n受尽孤凄。\n极目风烟说与谁。\n直是为他憔悴损，寻思。\n怎得心肠一似伊。",
        "dynasty": "宋",
        "collection_info": null
    },
    {
        "title": "西江月 流水断桥衰草",
        "author": "向",
        "content": "流水断桥衰草，西风落日清笳。\n往来赢得鬓边华。\n此去征鞍休跨。\n烟溆绿深陂筱，霜篱红老江花。\n青山尽处是侬家。\n拟唤渔舟东下。",
        "dynasty": "宋",
        "collection_info": null
    },
    {
        "title": "西江月 门柳疏疏映日",
        "author": "向",
        "content": "门柳疏疏映日，井桐策策翻秋。\n萧条不似那时游。\n只有山光依旧。\n别久犹牵去梦，怀多还惹新愁。\n吹箫人在雁回州。\n不管沈郎消瘦。",
        "dynasty": "宋",
        "collection_info": null
    },
    {
        "title": "西江月 竹寺青灯永夜",
        "author": "向",
        "content": "竹寺青灯永夜，江城黄叶高秋。\n当时文物尽交游。\n更为笛声怀旧。\n牢落一生羁思，风流万斛诗愁。\n强邀从事到青州。\n酒病绵绵越瘦。",
        "dynasty": "宋",
        "collection_info": null
    },
    {
        "title": "西江月 抵死漫生要见",
        "author": "向",
        "content": "抵死漫生要见，偷方觅便求欢。\n十分赢得带围宽。\n划地如今难恋。\n枕畔水沈烟尽，床头银蜡烧残。\n鸳衾不觉夜深寒。\n记取有人肠断。",
        "dynasty": "宋",
        "collection_info": null
    },
    {
        "title": "西江月 别后千思万想",
        "author": "向",
        "content": "别后千思万想，眼前一日三秋。\n小街栏槛记追游。\n料得新妆依旧。\n自笑非常蒂殢，为他无限闲愁。\n莫将离恨寄鄜州。\n闻道腰肢愈瘦。",
        "dynasty": "宋",
        "collection_info": null
    },
    {
        "title": "虞美人 酒阑敧枕新凉夜",
        "author": "向",
        "content": "酒阑敧枕新凉夜。\n断尽人肠也。\n西风吹起许多愁。\n不道沈腰潘鬓、不禁秋。\n如今病也无人管。\n真个难消遣。\n东邻一笑直千金。\n争奈茂陵情分、在文君。",
        "dynasty": "宋",
        "collection_info": null
    },
    {
        "title": "虞美人 宝梳半脱文窗里",
        "author": "向",
        "content": "宝梳半脱文窗里。\n玉软因谁醉。\n锦鸳应是懒熏香。\n□我水村孤酌、减疏狂。\n此时纵有千金笑。\n情味如伊少。\n带围宽尽莫教知。\n嫌怕为侬成病、似前时。",
        "dynasty": "宋",
        "collection_info": null
    },
    {
        "title": "南歌子 路尽湘江水",
        "author": "向",
        "content": "路尽湘江水，人行瘴雾间。\n昏昏西日度严关。\n天外一簪初见、岭南山。\n北雁连书断，新霜点鬓斑。\n此时休问几时还。\n准拟桂林佳处、过春残。",
        "dynasty": "宋",
        "collection_info": null
    },
    {
        "title": "点绛唇 屈指新冬",
        "author": "向",
        "content": "屈指新冬，肃霜天气重阳后。\n授衣时候。\n兰菊香盈袖。\n此日生申，维岳锺神秀。\n倾名酎。\n篆添金兽。\n共祝如椿寿。",
        "dynasty": "宋",
        "collection_info": null
    },
    {
        "title": "减字木兰花 多情被恼",
        "author": "向",
        "content": "多情被恼。\n枉了东君无限巧。\n真个愁人。\n一片轻飞减却春。\n阑干凭暖。\n目断彩云肠也断。\n两岸青山。\n隐隐孤舟浪接天。",
        "dynasty": "宋",
        "collection_info": null
    },
    {
        "title": "朝中措 平生此地几经过",
        "author": "向",
        "content": "平生此地几经过。\n家近奈情何。\n长记月斜风劲，小舟犹渡烟波。\n而今老大，欢消意减，只有愁多。\n不似旧时心性，夜长听彻渔歌。",
        "dynasty": "宋",
        "collection_info": null
    },
    {
        "title": "忆秦娥 秋萧索",
        "author": "向",
        "content": "秋萧索。\n别来先自情怀恶。\n情怀恶。\n日斜庭院，月明帘幕。\n轻离却似于人薄。\n而今休更思量着。\n思量着。\n肝肠空断，水云辽邈。",
        "dynasty": "宋",
        "collection_info": null
    },
    {
        "title": "好事近 清晓渡横江",
        "author": "向",
        "content": "清晓渡横江，江上月寒霜白。\n寂寞断桥南畔，有一枝春色。\n玉肌孤瘦恰如伊，此际转相忆。\n且道这些烦恼，看几时休得。",
        "dynasty": "宋",
        "collection_info": null
    },
    {
        "title": "点绛唇 蕙怨兰愁",
        "author": "向",
        "content": "蕙怨兰愁，玉台羞对啼妆面。\n懒匀香脸。\n不放眉峰展。\n幽恨谁知，锦字空传远。\n何时见。\n为郎肠断。\n不似郎情浅。",
        "dynasty": "宋",
        "collection_info": null
    },
    {
        "title": "阮郎归 湘南楼上好凭栏",
        "author": "向",
        "content": "湘南楼上好凭栏。\n西风吹鼻酸。\n宦游何处不惊湍。\n白鸥盟已寒。\n空饮恨，废追欢。\n沈郎衣带宽。\n故人休放酒杯干。\n而今行路难。",
        "dynasty": "宋",
        "collection_info": null
    },
    {
        "title": "如梦令 旧恨新愁无际",
        "author": "向",
        "content": "旧恨新愁无际。\n近水远山都是。\n西北有高楼，正为行藏独倚。\n留滞。\n留滞。\n家在吴头楚尾。",
        "dynasty": "宋",
        "collection_info": null
    },
    {
        "title": "如梦令 梦断绿窗莺语",
        "author": "向",
        "content": "梦断绿窗莺语。\n消遣客愁无处。\n小槛俯青郊，恨满楚江南路。\n归去。\n归去。\n花落一川烟雨。",
        "dynasty": "宋",
        "collection_info": null
    },
    {
        "title": "如梦令 直面雨轻风峭",
        "author": "向",
        "content": "直面雨轻风峭。\n极目水空烟渺。\n家在武陵溪，无限壑讥峰诮。\n归好。\n归好。\n睡足一江春晓。",
        "dynasty": "宋",
        "collection_info": null
    },
    {
        "title": "如梦令 杨柳千丝万缕",
        "author": "向",
        "content": "杨柳千丝万缕。\n特地织成愁绪。\n休更唱阳关，便是渭城西路。\n归去。\n归去。\n红杏一腮春雨。",
        "dynasty": "宋",
        "collection_info": null
    },
    {
        "title": "如梦令 野店几杯空酒",
        "author": "向",
        "content": "野店几杯空酒。\n醉里两眉长皱。\n已自不成眠，那更酒醒时候。\n知否。\n知否。\n直是为他消瘦。",
        "dynasty": "宋",
        "collection_info": null
    },
    {
        "title": "如梦令 厮守许多时价",
        "author": "向",
        "content": "厮守许多时价。\n谁信一筹不画。\n相送到矾园，赢得泪珠如泻。\n挥洒。\n挥洒。\n将底江州司马。",
        "dynasty": "宋",
        "collection_info": null
    },
    {
        "title": "长相思 桃花堤",
        "author": "向",
        "content": "桃花堤。\n柳花堤。\n芳草桥边花满溪。\n而今戎马嘶。\n千山西。\n万山西。\n归雁横云落日低。\n登楼望欲迷。",
        "dynasty": "宋",
        "collection_info": null
    },
    {
        "title": "长相思 行相思",
        "author": "向",
        "content": "行相思。\n坐相思。\n两处相思各自知。\n相思更为谁。\n朝相思。\n暮相思。\n一日相思十二时。\n相思无尽期。",
        "dynasty": "宋",
        "collection_info": null
    },
    {
        "title": "菩萨蛮 小楼不放珠帘卷",
        "author": "向",
        "content": "小楼不放珠帘卷。\n菱花羞照啼妆面。\n金鸭水沈烟。\n待君来共添。\n鹊声生暗喜。\n翠袖轮纤指。\n细细数归程。\n脸桃春色深。",
        "dynasty": "宋",
        "collection_info": null
    },
    {
        "title": "清平乐 离愁万斛",
        "author": "向",
        "content": "离愁万斛。\n春思难拘束。\n瘦尽玉肌清彻骨。\n蹙损两眉秀绿。\n画屏罗幌输君。\n文鳞锦翼尤勤。\n长记酒醒香冷，笑将髻子隈人。",
        "dynasty": "宋",
        "collection_info": null
    },
    {
        "title": "卜算子 休逞一灵心",
        "author": "向",
        "content": "休逞一灵心，争甚闲言语。\n十一年间并枕时，没个牵情处。\n四岁学言儿，七岁娇痴女。\n说与傍人也断肠，你自思量取。",
        "dynasty": "宋",
        "collection_info": null
    }
]