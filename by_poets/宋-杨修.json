[
    {
        "uuid": "c8c528259d28a9e4c263b9f122589e10",
        "title": "新宫",
        "author": "杨修",
        "content": "玉案金炉对御床，岿然应是鲁灵光。\n螭头直上双鱼尾，不让西京旧柏梁。",
        "dynasty": "宋",
        "collection_info": null
    },
    {
        "uuid": "d7ea3550726c119fafc80abe61cd31e8",
        "title": "灵和殿",
        "author": "杨修",
        "content": "得地恩深雨露徧，丹墀左右玉阶前。\n君王属意君知否，恰似风流美少年。",
        "dynasty": "宋",
        "collection_info": null
    },
    {
        "uuid": "65091a56166e7ddd96ee00e4bbb9da55",
        "title": "台城",
        "author": "杨修",
        "content": "六朝遗迹好山川，宫阙灰寒草树烟。\n江令白头归故国，多情合赋黍离篇。",
        "dynasty": "宋",
        "collection_info": null
    },
    {
        "uuid": "2c90f9a393707d8ac05a93e6582d5f0e",
        "title": "石阙",
        "author": "杨修",
        "content": "双石巍巍慰眼青，满朝珍重佐公铭。\n官城府寺俱灰烬，翻使他人漫涕零。",
        "dynasty": "宋",
        "collection_info": null
    },
    {
        "uuid": "f92fe5a955e698c100344240e1b0cbb2",
        "title": "卫玠台",
        "author": "杨修",
        "content": "年少才非洗马才，珠光碎后玉光埋。\n江南第一风流者，无復羊车过旧街。",
        "dynasty": "宋",
        "collection_info": null
    },
    {
        "uuid": "e96fa56d4c91eeeae43968a5a0a7d8f4",
        "title": "九日台",
        "author": "杨修",
        "content": "甲光如水戟如霜，御酒杯浮菊半黄。\n东日西风满天仗，箫韶一部奏清商。",
        "dynasty": "宋",
        "collection_info": null
    },
    {
        "uuid": "007ede397fdb8890d359a27a1f1dd076",
        "title": "东冶亭",
        "author": "杨修",
        "content": "忍泪相看酒共持，一生心事几人知。\n年年折尽东亭柳，此别绵绵无尽期。",
        "dynasty": "宋",
        "collection_info": null
    },
    {
        "uuid": "a14f698365cf6aa75cf3f5945546c772",
        "title": "三山亭",
        "author": "杨修",
        "content": "满目江山异洛阳，北人怀土泪千行。\n不如亡国中书令，归老新亭是故乡。",
        "dynasty": "宋",
        "collection_info": null
    },
    {
        "uuid": "e8f2ce4a7269b5ca8e108c5c21edb25f",
        "title": "仪贤堂",
        "author": "杨修",
        "content": "两两鹑衣白髪翁，讲筵谈柄坐生风。\n昭明太子欢相得，应与商山四皓同。",
        "dynasty": "宋",
        "collection_info": null
    },
    {
        "uuid": "64238ee5970ba58c07f59ff5fd50c754",
        "title": "听筝堂",
        "author": "杨修",
        "content": "雁柱鸾絃十有三，南山安石位岩岩。\n逡巡奏罢金縢曲，堂上沾襟嘆不凡。",
        "dynasty": "宋",
        "collection_info": null
    },
    {
        "uuid": "bcc3132d3dec27f370e2c5bf2950bf2e",
        "title": "蚕室",
        "author": "杨修",
        "content": "摘茧抽丝女在机，茅檐苇箔旧堂扉。\n年年桑柘如云绿，翻织谁家锦地衣。",
        "dynasty": "宋",
        "collection_info": null
    },
    {
        "uuid": "98b8712934f09d7de673e9e34709870a",
        "title": "驰道",
        "author": "杨修",
        "content": "路平如砥直如絃，官柳千株拂翠烟。\n玉勒金镳天下骏，急于奔电更加鞭。",
        "dynasty": "宋",
        "collection_info": null
    },
    {
        "uuid": "5f0826228eb088efde0012b01a763257",
        "title": "齐云观",
        "author": "杨修",
        "content": "上界笙歌下界闻，缕金罗袖鬰金裙。\n倚阑红粉如花面，不见巫山空慕云。",
        "dynasty": "宋",
        "collection_info": null
    },
    {
        "uuid": "49b4f888ddabc7b9bafcd7cd4925972a",
        "title": "层城观",
        "author": "杨修",
        "content": "秋星如弹月如梳，宫妓香添乞巧炉。\n万缕千针同一意，眼穿肠断得知无。",
        "dynasty": "宋",
        "collection_info": null
    },
    {
        "uuid": "1f5e90dcf4de00d396f6c3cf30d9b7a5",
        "title": "秦淮",
        "author": "杨修",
        "content": "一气东南三斗牛，祖龙空为子孙忧。\n金陵地脉何曾断，不觉真人已姓刘。",
        "dynasty": "宋",
        "collection_info": null
    },
    {
        "uuid": "569f5e33aa6bf293d8385aade9c976bc",
        "title": "直渎",
        "author": "杨修",
        "content": "昼役人功夜鬼功，阳开阴阖几时终。\n不闻掷土江中语，争得盈流一水通。",
        "dynasty": "宋",
        "collection_info": null
    },
    {
        "uuid": "9c82da3ac70670ebd7ad9a2b3420161f",
        "title": "横塘",
        "author": "杨修",
        "content": "早潮纔过晚潮来，一一轩窗照水开。\n鑑面无尘风不动，分明倒影见楼台。",
        "dynasty": "宋",
        "collection_info": null
    },
    {
        "uuid": "cdf7378770aa5e2f1cc5d936172f27d9",
        "title": "青溪",
        "author": "杨修",
        "content": "倾城倾国两妃嫔，此地闻名不见人。\n潜想旧时红粉面，落花风裏步香尘。",
        "dynasty": "宋",
        "collection_info": null
    },
    {
        "uuid": "25141a45e3cd9adbb85b9ed9f4ffe82c",
        "title": "北渠",
        "author": "杨修",
        "content": "金殿分来玉砌流，黑龙河撒凤池头。\n后庭花落恩波断，翻与南塘作御沟。",
        "dynasty": "宋",
        "collection_info": null
    },
    {
        "uuid": "558f3981807091616cd2d4bdd224633d",
        "title": "覆杯池",
        "author": "杨修",
        "content": "金杯覆处旧池枯，此后还曾一醉无。\n东晋中兴股肱力，元皇也学管夷吾。",
        "dynasty": "宋",
        "collection_info": null
    },
    {
        "uuid": "7ea278544dd07f3f668e089287db3c4c",
        "title": "三岩石",
        "author": "杨修",
        "content": "萝蔓藤花岁自添，露痕还似雨痕沾。\n莫将废苑为閒地，犹可岩岩作具瞻。",
        "dynasty": "宋",
        "collection_info": null
    },
    {
        "uuid": "bf1b990129ef5a65c3083a143bb05c57",
        "title": "半阳湖",
        "author": "杨修",
        "content": "江南龙节水为乡，水不纯阴有半阳。\n一片湖光共深浅，两般泉脉异温凉。",
        "dynasty": "宋",
        "collection_info": null
    },
    {
        "uuid": "9c1389633728066387841d56d16ff0ba",
        "title": "桃叶渡",
        "author": "杨修",
        "content": "桃叶桃根柳岸头，献之才调颇风流。\n相看不语横波急，艇子翻成送莫愁。",
        "dynasty": "宋",
        "collection_info": null
    },
    {
        "uuid": "7f547599163f395c7145f846e9b4245d",
        "title": "麾扇渡",
        "author": "杨修",
        "content": "旌旗烁石刃凝霜，甲楯如龙人似狼。\n羽扇一挥风偃草，策勋多谢顾丹阳。",
        "dynasty": "宋",
        "collection_info": null
    },
    {
        "uuid": "7111b4a4e71f49970d0a343ad4e4e936",
        "title": "长命洲",
        "author": "杨修",
        "content": "梁武慈悲不鼎烹，蒙恩豢养亦虚名。\n狐狸口腹应潜饱，就死多于日放翁。",
        "dynasty": "宋",
        "collection_info": null
    },
    {
        "uuid": "7af3ecba6b36d25c975da8e4811c74b2",
        "title": "应潮井",
        "author": "杨修",
        "content": "碧甃时时减復增，山头海面密相应。\n古来泉脉谁穿过，潮落潮生不蹔澄。",
        "dynasty": "宋",
        "collection_info": null
    },
    {
        "uuid": "27c4fe185d2e314e5c7c7b51cf1e527f",
        "title": "天阙山",
        "author": "杨修",
        "content": "牛头天际碧凝岚，王导无稽示妄谈。\n若以远山为上阙，长安应合指终南。",
        "dynasty": "宋",
        "collection_info": null
    },
    {
        "uuid": "d69b5966242171229663c57825c06faa",
        "title": "白杨路",
        "author": "杨修",
        "content": "残枝败叶几霑春，莫问栽培迹已陈。\n细雨斜风恨无力，萧萧满路更愁人。",
        "dynasty": "宋",
        "collection_info": null
    },
    {
        "uuid": "8fcfa6d4f069740a6dfcc730963fb94f",
        "title": "射雉场",
        "author": "杨修",
        "content": "外作禽荒内色荒，三千红粉日严妆。\n潘妃纵有嫣然态，不步金莲到射场。",
        "dynasty": "宋",
        "collection_info": null
    },
    {
        "uuid": "4d6dae83f1af2f7c2471f223d3f0831b",
        "title": "铜螭署",
        "author": "杨修",
        "content": "挈壶传箭逼天聪，铸出蟠螭巧范同。\n何事腹中藏怪物，人惊蝘蜓气如虹。",
        "dynasty": "宋",
        "collection_info": null
    },
    {
        "uuid": "605f040fce6e610e9bbdac491f32a1bb",
        "title": "焚衣街",
        "author": "杨修",
        "content": "短头金缕又珠胎，烟绪香云昼不开。\n御路傍人皆叹息，逡巡红焰作青灰。",
        "dynasty": "宋",
        "collection_info": null
    },
    {
        "uuid": "a41d52f758219d3c6d84eeeef0faffed",
        "title": "三断石",
        "author": "杨修",
        "content": "孙吴纪德旧刊碑，埋没蟠螭与伏龟。\n惆怅石冈三断在，至今犹似鼎分时。",
        "dynasty": "宋",
        "collection_info": null
    },
    {
        "uuid": "7b665237d599fcb36c2e5c36ecd16c41",
        "title": "独足台",
        "author": "杨修",
        "content": "鸟迹分明在帝台，管絃声裏辄书来。\n回头一觉风流梦，犹得朱门傍水开。",
        "dynasty": "宋",
        "collection_info": null
    },
    {
        "uuid": "12c7bca57aa6fd5224a643a18e6ad540",
        "title": "燕雀湖",
        "author": "杨修",
        "content": "平湖岸侧见高坟，万土衔来燕雀群。\n鑑面无波天一色，此中文藻似储君。",
        "dynasty": "宋",
        "collection_info": null
    },
    {
        "uuid": "c3ef298f95a0b65af0aa0dcaf8121d93",
        "title": "洞玄观",
        "author": "杨修",
        "content": "葛玄功行满三千，白日骖鸾上碧天。\n留得旧时坛宇在，后人方信有神仙。",
        "dynasty": "宋",
        "collection_info": null
    },
    {
        "uuid": "a3899ace52f79420edb8e2910a1e5241",
        "title": "白都山",
        "author": "杨修",
        "content": "驾鹤骖鸾自古闻，策名仙籍是真君。\n天边旧迹无寻处，满目青山空白云。",
        "dynasty": "宋",
        "collection_info": null
    },
    {
        "uuid": "c312de563b9a09ea85bf3f00a21c0140",
        "title": "春磵",
        "author": "杨修",
        "content": "手拖葛屦坐藜床，竹树萧然一水傍。\n枕上白云船下月，卜邻东磵胜东冈。",
        "dynasty": "宋",
        "collection_info": null
    },
    {
        "uuid": "4c64d66200b7727629e0e33a24d581bc",
        "title": "明庆寺",
        "author": "杨修",
        "content": "翠壁如屏旱不枯，一泓甘滑饮醍醐。\n高僧到此闻丝竹，还有金鳞对跃无。",
        "dynasty": "宋",
        "collection_info": null
    }
]