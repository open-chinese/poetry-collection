[
    {
        "uuid": "ee9c9f34bf4916325e87ed694d2abcb0",
        "title": "咏史二首  其一",
        "author": "吴名扬",
        "content": "读书慕圣贤，禔躬凛苍昊。\n世事重且艰，一一萦怀抱。\n白日忽西颓，川枯山木槁。\n鲁阳漫挥戈，杞国忧如捣。\n人或诿气数，我独伤伦道。\n海羽知衔石，冥魂能结草。\n昂藏美衣冠，岂忍同屠保。\n成败难逆料，死生任常造。\n天心倘未厌，努力书勋考。",
        "dynasty": "宋",
        "collection_info": null
    },
    {
        "uuid": "032a205b8db265caaac82c1ef40f5755",
        "title": "咏史二首  其二",
        "author": "吴名扬",
        "content": "人生奚所羡，功名上钟鼎。\n遭逢既不造，俯仰烟林迥。\n非徒慕清高，民彝藉彪炳。\n夷齐卧首阳，巢许啸箕颍。\n风流遥可挹，寸心常耿耿。\n天地任否泰，万物听昏惺。\n独与鹿豕游，随处饶清景。\n石烂列屏幽，泉涵一鑑静。\n嗟彼采芝翁，老被汉宫请。",
        "dynasty": "宋",
        "collection_info": null
    }
]