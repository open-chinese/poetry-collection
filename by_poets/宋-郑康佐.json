[
    {
        "title": "罗浮",
        "author": "郑康佐",
        "content": "泰华端培塿，罗浮霄汉邻。\n俯视云烟飞，冠盖摩星辰。\n凝神想至道，窈窕难具陈。\n未究访安期，伫立空逡巡。",
        "dynasty": "宋",
        "collection_info": null
    },
    {
        "title": "卓锡泉",
        "author": "郑康佐",
        "content": "大士西方来，诛茆老幽麓。\n振锡风云上，飞泉涌山腹。\n一泓自清甘，千里田畴足。\n源深而流长，何必贵川渎。",
        "dynasty": "宋",
        "collection_info": null
    },
    {
        "title": "蓬莱阁",
        "author": "郑康佐",
        "content": "独占林泉胜，金碧耀青冥。\n凭阑俯八极，缥缈降玉京。\n羣仙日往还，箫韶闻九成。\n鸾凤为君导，恍然游蓬瀛。",
        "dynasty": "宋",
        "collection_info": null
    },
    {
        "title": "铁桥",
        "author": "郑康佐",
        "content": "青蜺跨两山，龙凤互撑拄。\n颉颃来双鳬，孰云通步武。\n壶中杳霭閒，遐想神仙侣。\n梦锡九霞丹，翩翩游紫府。",
        "dynasty": "宋",
        "collection_info": null
    },
    {
        "title": "水帘洞",
        "author": "郑康佐",
        "content": "仙人开碧户，玉溜泻潺淙。\n飞流散珠玑，洒落随天风。\n三伏不知暑，有如水晶宫。\n平生邱壑性，歌啸翠微中。",
        "dynasty": "宋",
        "collection_info": null
    },
    {
        "title": "石楼",
        "author": "郑康佐",
        "content": "危桥横碧汉，隠约山之巅。\n下窥沧海大，宇宙相连延。\n天风吹寒水，恍惚游飞仙。\n飘飘吹凌虚，还为尘俗牵。",
        "dynasty": "宋",
        "collection_info": null
    },
    {
        "title": "夜乐池",
        "author": "郑康佐",
        "content": "清籁起虚壑，笙竽惊夜眠。\n音调自谐畅，恍如奏钧天。\n真仙聚临赏，鸾鹤舞蹁跹。\n凌晨日杲杲，濯缨弄潺湲。",
        "dynasty": "宋",
        "collection_info": null
    },
    {
        "title": "邝仙骑牛石",
        "author": "郑康佐",
        "content": "横笛骑青牛，岩扉自开闢。\n倏然乘风驭，云收烟灭迹。\n真人不可见，空遗旧泉石。\n我来独徘徊，日暮千山碧。",
        "dynasty": "宋",
        "collection_info": null
    },
    {
        "title": "葛仙祠",
        "author": "郑康佐",
        "content": "乘云朝太清，烟霞锁故宅。\n逍遥十洲上，遂与人寰隔。\n泉石独泠泠，遗竈粲朱碧。\n欲追汗漫游，安得生羽翮。",
        "dynasty": "宋",
        "collection_info": null
    },
    {
        "title": "黄野人庵",
        "author": "郑康佐",
        "content": "至人隠洞天，苍苔满涧石。\n长啸响空岩，咫尺云雾隔。\n白鹤未归来，何以慰晨夕。\n流泉自涓涓，秋宵山月白。",
        "dynasty": "宋",
        "collection_info": null
    },
    {
        "title": "白云庵谒先君寺丞诗",
        "author": "郑康佐",
        "content": "清癯野鹤姿，问道羽衣客。\n白云濯飞泉，青霞窥裂石。\n閒猿啸清晓，药鸟鸣日夕。\n幽人不可见，百拜访遗迹。",
        "dynasty": "宋",
        "collection_info": null
    }
]