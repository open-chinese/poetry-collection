[
    {
        "title": "题颜鲁公祠",
        "author": "蔡柟",
        "content": "太师駡贼眼欲裂，由来大刚不获阙。\n堂堂忠义八十年，与贼共生宁共灭。\n泰山可摧地可陷，不可夺者公之节。\n姦邪卢杞知不知，舌舐忠臣头上血。",
        "dynasty": "宋",
        "collection_info": null
    },
    {
        "title": "咏军山",
        "author": "蔡柟",
        "content": "远岫迴环碧四围，一峰清绝万峰低。\n浮云復作人间雨，天上长晴世不知。",
        "dynasty": "宋",
        "collection_info": null
    },
    {
        "title": "题秋雨堂",
        "author": "蔡柟",
        "content": "太宗之治万国新，梯山航海来珠珍。\n当时宝藏尽充溢，暇日从容延近臣。\n君无骄吝臣不谄，博哉仁言吾所闻。\n乃知不能正君者，虽有议论徒纷纷。\n至今华堂扁秋雨，衮衮积善归云仍。\n谁能岁晚事斯语，堂中主人丞相孙。",
        "dynasty": "宋",
        "collection_info": null
    },
    {
        "title": "题广昌县平西台",
        "author": "蔡柟",
        "content": "层台跨青空，溪水出其侧。\n千峰竞神秀，万里无限隔。\n王侯贤令尹，心匠巧经画。\n平生不凡处，眼高四海窄。\n坐令荆棘场，化作山川国。\n登临有胜集，而我非佳客。\n听候妙谈兵，四座皆辟易。\n冰霜绕牙齿，韬略贯胸臆。\n乃知杜元凯，不特有传癖。\n风尘犹澒洞，早试平戎策。\n当沉岘山铭，更效燕然勒。",
        "dynasty": "宋",
        "collection_info": null
    },
    {
        "title": "题崇觉寺",
        "author": "蔡柟",
        "content": "溪云障微阴，竹风消午暑。\n行穷紫翠间，金榜开梵宇。\n残僧四五辈，衣破貌淳古。\n碧筒𣂏寒泉，屋角挂飞雨。\n高堂俨遗像，丹青烂圭且。\n当时立廊庙，兄弟皆接武。\n谁知百世士，今作一丘土。\n石麟卧斜阳，断碣枕庭庑。\n悟此笑世人，微荣何足数。",
        "dynasty": "宋",
        "collection_info": null
    },
    {
        "title": "登稽古阁晚眺",
        "author": "蔡柟",
        "content": "檐外川原迥，烟中草树微。\n山城暮吹角，客子泪沾衣。\n岁月经身老，行藏与愿违。\n归禽带落日，渺渺背人飞。",
        "dynasty": "宋",
        "collection_info": null
    },
    {
        "title": "泊钓台",
        "author": "蔡柟",
        "content": "高台百尺凌云碧，维舟夜久霜月白。\n瘿木窣窣摇枯藤，寒濑潺潺落苍石。\n先生退隠知几年，汉家钟鼎徒凌烟。\n高风千古磨不尽，山水照映长明鲜。\n我来俯仰惭羁旅，衝寒愁怕玄冬暮。\n此身不负白鸥盟，暂此迟留亦何预。\n起来搔首江茫茫，孤篷却逐雁随阳。\n人生游行岂易得，惟有此夕难相忘。",
        "dynasty": "宋",
        "collection_info": null
    },
    {
        "title": "咏新荷",
        "author": "蔡柟",
        "content": "朱栏桥下水平池，四面无风柳自垂。\n疑是水仙吟意懒，碧罗笺卷未题诗。",
        "dynasty": "宋",
        "collection_info": null
    }
]