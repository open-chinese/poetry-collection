[
    {
        "uuid": "2ff6ca7e10a791d8895e16e2c2f18cdc",
        "title": "贺新郎 一点阳春小",
        "author": "彭子翔",
        "content": "一点阳春小。\n傍妆台、梅梢粉嫩，桃花红透。\n合卺樽前人笑语，银烛两行红补。\n云正暖、流苏香兽。\n金屋阿娇元共贮，待玄霜、杵就方成偶。\n□□□，□□□。\n西园扑蝶春风早。\n看浮花、浪蕊飞尽，娟娟闺秀。\n柳带菖蒲堪绾结，只绾同心未就。\n算今夜、心都同了。\n待阙鸳鸯情似海，锦衾温、说到鸡声晓。\n头白也，镇相守。",
        "dynasty": "宋",
        "collection_info": null
    },
    {
        "uuid": "b98a6466908476b62d44b933a1e2c4f4",
        "title": "木兰花慢 仙家春不老",
        "author": "彭子翔",
        "content": "仙家春不老，谁说到、牡丹休。\n算蛮柳樊樱，怎生了得，白傅风流。\n枝头。\n摽梅实好，奈绿阴、庭户不禁愁。\n幸有琴中凤语，能通镜里鸾求。\n锵璆。\n杂佩下瀛洲。\n宝箑紫烟浮。\n望兰情红盼，三生曾识，一见如羞。\n绸缪。\n从今偕老，似柳郎、无负碧云秋。\n莫倚回文妙手，放教远觅封候。",
        "dynasty": "宋",
        "collection_info": null
    },
    {
        "uuid": "9630bad1dc5399d338b5d1802e18b220",
        "title": "千秋岁 重阳来未",
        "author": "彭子翔",
        "content": "重阳来未。\n谁领黄花意。\n斟玉醑，歌金缕。\n云山笼瑞彩，风月溶清气。\n北山顶，寿星一点光无际。\n六十今朝是。\n甲子从头起。\n堂堂去，千千岁。\n是非华表鹤，深浅蓬莱水。\n翁不管，年年先共黄花醉。",
        "dynasty": "宋",
        "collection_info": null
    },
    {
        "uuid": "32fb79abd22684181bf50a0076c099c4",
        "title": "声声慢 萸房初荐",
        "author": "彭子翔",
        "content": "萸房初荐，橙子新槎。\n菊松图下捧金荷。\n看翁将息，后生似、去年些。\n更眼前、稚子又多。\n鬓绿颜酡。\n对花醉、把花歌。\n熙宁安乐好行窝。\n佳辰虽异，翁此兴、不输他。\n更如何、欢喜也呵。",
        "dynasty": "宋",
        "collection_info": null
    },
    {
        "uuid": "7d4d9bb56051b546e7187d0351de3349",
        "title": "临江仙 佛说波斯王此岁",
        "author": "彭子翔",
        "content": "佛说波斯王此岁，衰颜羞见河流。\n翁今丹脸发光浮。\n毗卢金色界，烂熳菊花秋。\n七个明朝方九日，年年税在今朝。\n八千秋老又从头。\n明朝无尽在，蝴蝶不须愁。",
        "dynasty": "宋",
        "collection_info": null
    },
    {
        "uuid": "c45c358e295513487c74d5593427481a",
        "title": "暗香 停云望极",
        "author": "彭子翔",
        "content": "停云望极。\n问秀溪何似，英溪风月。\n劫火灰飞，又见雕檐照寒碧。\n何事归来归去，似熙载、江南江北。\n还又向、殊乡初度。\n故乡人，却为客。\n是则。\n家咫尺。\n不是有、莼羹鲈鲙堪忆。\n从心时节。\n消得山阴几双屐。\n莫把放翁笑我，又似忆、平泉花石。\n篱菊老，梅枝亚，不归怎得。",
        "dynasty": "宋",
        "collection_info": null
    },
    {
        "uuid": "24bdbbd2b1eb4a6d8684629d1e1f4359",
        "title": "莫养虎",
        "author": "彭子翔",
        "content": "莫养虎，饱则喜子饥则怒。\n莫养鹰，饥则附人饱扬去。\n鹰去但忘恩，虎怒将为冤。\n不如团饭养鸡狗，狗能吠盗鸡戒晓。\n世事反覆不可□，狗或反噬鸡乱啼。",
        "dynasty": "宋",
        "collection_info": null
    }
]