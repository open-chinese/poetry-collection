[
    {
        "uuid": "0d812952a9e578ce0bd3a1b0577bcc02",
        "title": "偈颂六首  其一",
        "author": "释深",
        "content": "风萧萧，叶飘飘。\n云片片，水茫茫。\n江干独立向谁说，天外飞鸿三两行。",
        "dynasty": "宋",
        "collection_info": null
    },
    {
        "uuid": "0731c3f2676bd3b5c66a8a6eef2e10bf",
        "title": "偈颂六首  其二",
        "author": "释深",
        "content": "龙生龙，凤生凤，老鼠养儿缘屋栋。\n达磨大师不会禅，历魏游梁干打閧。",
        "dynasty": "宋",
        "collection_info": null
    },
    {
        "uuid": "808cc63cdad320ff92d7efc973983913",
        "title": "偈颂六首  其三",
        "author": "释深",
        "content": "桃符休钉，艾人莫缚。\n太虚无云，本自寥廓。\n大家拊掌归去休，拟议思量错错错。",
        "dynasty": "宋",
        "collection_info": null
    },
    {
        "uuid": "0e027426934492ef77e50af9dfd2276a",
        "title": "偈颂六首  其四",
        "author": "释深",
        "content": "维摩默然，普贤广说。\n历代圣贤，互呈丑拙。\n君不见落花三月子规啼，一声声是一滴血。",
        "dynasty": "宋",
        "collection_info": null
    },
    {
        "uuid": "0ccb7d071bb2d46608d4f3bb45e65493",
        "title": "偈颂六首  其五",
        "author": "释深",
        "content": "一九二九，相逢不出手。\n三九二十七，篱头吹觱篥。\n翻忆小释迦，双手抱屈膝。\n知不知，实不实，摩诃般若波罗蜜。",
        "dynasty": "宋",
        "collection_info": null
    },
    {
        "uuid": "7c7faf629a9387f5bd2c56c75679c562",
        "title": "偈颂六首  其六",
        "author": "释深",
        "content": "东村王老夜烧钱，百万雄兵带甲眠。\n四塞八蛮皆镇静，大家拊掌贺尧年。",
        "dynasty": "宋",
        "collection_info": null
    },
    {
        "uuid": "64e6de026746c528d8704768143c9da7",
        "title": "颂古八首  其一",
        "author": "释深",
        "content": "厖眉策起貌棱层，见佛元来却不曾。\n南岳天台相撞着，被人唤作捉斋侩。",
        "dynasty": "宋",
        "collection_info": null
    },
    {
        "uuid": "9e75bebcca254c75a8a5eec587e811b9",
        "title": "颂古八首  其二",
        "author": "释深",
        "content": "庞公倒地，灵照扶起。\n至今几百年，清风犹未已。\n犹未已，东海鲤鱼千尺觜。",
        "dynasty": "宋",
        "collection_info": null
    },
    {
        "uuid": "7c245292a2cc62c203535e9d624d0e8f",
        "title": "颂古八首  其三",
        "author": "释深",
        "content": "大家在裏许，南山焦尾虎。\n牙爪利如锋，日轮正当午。",
        "dynasty": "宋",
        "collection_info": null
    },
    {
        "uuid": "5a69345b8de024675a3c1ed70a40d7b3",
        "title": "颂古八首  其四",
        "author": "释深",
        "content": "一人背手抽金镞，一人反身控角弓。\n南北东西竞头看，果然一鴈落寒空。",
        "dynasty": "宋",
        "collection_info": null
    },
    {
        "uuid": "006d8b024275d99ce0a761c4543ae8b8",
        "title": "颂古八首  其五",
        "author": "释深",
        "content": "狗子无佛性，劝君不用举。\n欲透万重关，须是千钧弩。",
        "dynasty": "宋",
        "collection_info": null
    },
    {
        "uuid": "421311e425d08ee05d4792ac883adc73",
        "title": "颂古八首  其六",
        "author": "释深",
        "content": "行喝也打，礼拜也打。\n临济大师，可知礼也。",
        "dynasty": "宋",
        "collection_info": null
    },
    {
        "uuid": "45d6fd14d527a7665ade91799060fcdb",
        "title": "颂古八首  其七",
        "author": "释深",
        "content": "昨夜三更转向西，明眼宗师为指迷。\n若于话下寻端的，未免泥中又洗泥。",
        "dynasty": "宋",
        "collection_info": null
    },
    {
        "uuid": "281c0f6333057780d4e5005582ff027c",
        "title": "颂古八首  其八",
        "author": "释深",
        "content": "不点自行，不拨自转。\n伎俩天然，机轮如箭。\n如今分付当行家，百岁光阴已不多。\n若能直下猛提取，天上人间争奈何。",
        "dynasty": "宋",
        "collection_info": null
    }
]