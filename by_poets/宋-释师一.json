[
    {
        "uuid": "c9a9cbec92520c48aae2b942058072ac",
        "title": "偈颂七首  其一",
        "author": "释师一",
        "content": "魔作佛，坏烂虚空元有骨。\n佛作魔，须弥顶上涌清波。\n魔佛二边俱坐却，瘥病不假馿驼药。",
        "dynasty": "宋",
        "collection_info": null
    },
    {
        "uuid": "0d98acf927144e2488d68145066d83c0",
        "title": "偈颂七首  其二",
        "author": "释师一",
        "content": "喜与水云会，甘与水云同。\n云屯水聚处，塞破太虚空。",
        "dynasty": "宋",
        "collection_info": null
    },
    {
        "uuid": "4d0180e6f4b9c811d954580b2aee54e8",
        "title": "偈颂七首  其三",
        "author": "释师一",
        "content": "破暑黄梅雨，清神白乳茶。\n万缘俱不到，物外野僧家。",
        "dynasty": "宋",
        "collection_info": null
    },
    {
        "uuid": "3049a9faa8c6eceedf46da2f659af0a4",
        "title": "偈颂七首  其四",
        "author": "释师一",
        "content": "相逢握手不论心，心性吾侪眼裏金。\n三箇柴头煨品字，与君閒话古丛林。\n柴头煨尽已更阑，楼上钟声落月寒。\n一把柳丝取不得，和烟搭在玉栏干。",
        "dynasty": "宋",
        "collection_info": null
    },
    {
        "uuid": "1edb2968da6eff76b70633563577886b",
        "title": "偈颂七首  其五",
        "author": "释师一",
        "content": "冻云欲雪未雪，普贤象驾峥嵘。\n岭梅半合半开，少室风光漏泄。",
        "dynasty": "宋",
        "collection_info": null
    },
    {
        "uuid": "bee4351b04641e0608b718313e60d51e",
        "title": "偈颂七首  其六",
        "author": "释师一",
        "content": "万年藤上一枝春，用祝光尧万乘君。\n身固寿康长不老，大平时代自由身。",
        "dynasty": "宋",
        "collection_info": null
    },
    {
        "uuid": "71290f685b4e859c96df94ff6c1ba7e1",
        "title": "偈颂七首  其七",
        "author": "释师一",
        "content": "燕去梁閒静，鸿来眼界宽。\n遶庭何所有，风撼竹珊珊。",
        "dynasty": "宋",
        "collection_info": null
    },
    {
        "uuid": "661829fa9d8643d596a90d91781fce5b",
        "title": "颂古八首  其一",
        "author": "释师一",
        "content": "赵老家风不热瞒，问他大道答长安。\n有谁平步归家去，多是区区自作难。",
        "dynasty": "宋",
        "collection_info": null
    },
    {
        "uuid": "93148b7c8a14f1e9c370a16075410666",
        "title": "颂古八首  其二",
        "author": "释师一",
        "content": "一拶银山铁壁摧，大悲院裏赶村齐。\n善财拄杖如无用，乞与佯狂老万回。",
        "dynasty": "宋",
        "collection_info": null
    },
    {
        "uuid": "79b0422751df74ea3c6bcafb06d4ba6a",
        "title": "颂古八首  其三",
        "author": "释师一",
        "content": "藏身无迹更无藏，脱体无依便厮当。\n古镜不劳还自照，淡烟和露湿秋光。",
        "dynasty": "宋",
        "collection_info": null
    },
    {
        "uuid": "dc1fa04ee506b80dd0a92ccf80efd348",
        "title": "颂古八首  其四",
        "author": "释师一",
        "content": "三唤须知意不轻，平生肝胆一时倾。\n负吾负汝还知否，纵有丹青画不成。",
        "dynasty": "宋",
        "collection_info": null
    },
    {
        "uuid": "2a1891e6070299846d463bfd38fd48ad",
        "title": "颂古八首  其五",
        "author": "释师一",
        "content": "不起一念须弥山，特立当头着眼看。\n拈一缕丝轻绊倒，家家门底路长安。",
        "dynasty": "宋",
        "collection_info": null
    },
    {
        "uuid": "ffe51bd3c6e89ad8ffe136e411f2027f",
        "title": "颂古八首  其六",
        "author": "释师一",
        "content": "家山指出路非遥，万仞嵯峨插碧霄。\n一片白云横谷口，几多归鸟自迷巢。",
        "dynasty": "宋",
        "collection_info": null
    },
    {
        "uuid": "07af947705ad704429333c39b2f713b5",
        "title": "颂古八首  其七",
        "author": "释师一",
        "content": "岩头婆子铁肝心，击碎干坤觅赏音。\n眨上眉毛如不荐，岳阳恶浪转增深。",
        "dynasty": "宋",
        "collection_info": null
    },
    {
        "uuid": "9ca72ab453db338aa7dc51765e629e00",
        "title": "颂古八首  其八",
        "author": "释师一",
        "content": "十八佳人美态娇，绣衣轻整暗香飘。\n抬身花圃徐徐立，引得黄鶑下柳条。",
        "dynasty": "宋",
        "collection_info": null
    },
    {
        "uuid": "f9faa62e9b41097b1a87eddeb42c4022",
        "title": "颂古",
        "author": "释师一",
        "content": "超谈胡餠应时机，遂块知非师子儿。\n败叶霜风都扫尽，古松方见岁寒枝。",
        "dynasty": "宋",
        "collection_info": null
    },
    {
        "uuid": "e6b9b21ee0b0cfecd2ecdd35123ec880",
        "title": "颂古十八首  其一",
        "author": "释师一",
        "content": "食讫跏趺坐石床，斗间间气烛天光。\n几多业识茫茫者，衲被蒙头在醉乡。",
        "dynasty": "宋",
        "collection_info": null
    },
    {
        "uuid": "b1f754d2345f6a255a92892f1b107f4f",
        "title": "颂古十八首  其二",
        "author": "释师一",
        "content": "浑身燥痒倩人搔，入骨搔来身已劳。\n一下被伊搔着了，平生痒处一时消。",
        "dynasty": "宋",
        "collection_info": null
    },
    {
        "uuid": "4894937f8afe29d57e703311c65b2533",
        "title": "颂古十八首  其三",
        "author": "释师一",
        "content": "约去栽松箇老人，还来传法喜童真。\n有娘生面无爷姓，劫外灵苗不犯春。",
        "dynasty": "宋",
        "collection_info": null
    },
    {
        "uuid": "00e36d8e5ea3f9004c66d905b864f115",
        "title": "颂古十八首  其四",
        "author": "释师一",
        "content": "壁间书偈言无物，腰石当知力有余。\n莫道懒翁无伎俩，糠中舂出走盘珠。",
        "dynasty": "宋",
        "collection_info": null
    },
    {
        "uuid": "4aea08e77937b06a578b5a959b89e007",
        "title": "颂古十八首  其五",
        "author": "释师一",
        "content": "不是风兮不是旛，碧天云静月团团。\n几多乞巧痴男女，犹向床头瓮裏看。",
        "dynasty": "宋",
        "collection_info": null
    },
    {
        "uuid": "2aeefc08c0f57f98ce47def3a7e2cedc",
        "title": "颂古十八首  其六",
        "author": "释师一",
        "content": "不是旛兮不是风，轩辕宝鑑出怀中。\n森罗万象难逃影，恋窟狐狸失却踪。",
        "dynasty": "宋",
        "collection_info": null
    },
    {
        "uuid": "1f82fcc9330d5ff3cdb23470aba15c24",
        "title": "颂古十八首  其七",
        "author": "释师一",
        "content": "孰云意在镢头边，一击圆通彻大千。\n大笑低头归去后，饥餐且莫与人传。",
        "dynasty": "宋",
        "collection_info": null
    },
    {
        "uuid": "2a9c2d64c0b7280d372c2cdfcab6019e",
        "title": "颂古十八首  其八",
        "author": "释师一",
        "content": "张弓架箭几何年，接得三平机不全。\n若使当时能羿射，免教落节向弓弦。",
        "dynasty": "宋",
        "collection_info": null
    },
    {
        "uuid": "37f5753c2eba667d82c487a150e7e27f",
        "title": "颂古十八首  其九",
        "author": "释师一",
        "content": "鲁祖逢人面壁，老大慵懒追随。\n后之参徒罔测，一向打瓦钻龟。",
        "dynasty": "宋",
        "collection_info": null
    },
    {
        "uuid": "582aad96fbb2e05b5fb1b177d1c6ab59",
        "title": "颂古十八首  其一○",
        "author": "释师一",
        "content": "庞公孰谓问头亲，马祖言犹泥齿唇。\n吸尽西江禁不住，崄崖句裏笑翻身。",
        "dynasty": "宋",
        "collection_info": null
    },
    {
        "uuid": "14031c5d6e4db2119c46686f6c6f46ac",
        "title": "颂古十八首  其一一",
        "author": "释师一",
        "content": "拶透机先子欲酬，迅雷楫下汗如流。\n踏翻船子水悠悠，直入千峯不转头。",
        "dynasty": "宋",
        "collection_info": null
    },
    {
        "uuid": "614f18a3fc77db0636b6bf3c51605c76",
        "title": "颂古十八首  其一二",
        "author": "释师一",
        "content": "曾扣西来问翠微，经行驻步大慈悲。\n当时投子如能荐，恶水重将更泼谁。",
        "dynasty": "宋",
        "collection_info": null
    },
    {
        "uuid": "4395948dc7bc0b39e79096ecdb3e5775",
        "title": "颂古十八首  其一三",
        "author": "释师一",
        "content": "一着机先用得亲，可怜穷子眼无筋。\n须知八法论书处，前箭犹轻后箭深。",
        "dynasty": "宋",
        "collection_info": null
    },
    {
        "uuid": "3208ef3344caa8690c6fba1c8a72cfbf",
        "title": "颂古十八首  其一四",
        "author": "释师一",
        "content": "玉麟带角离霄汉，金凤衔花下綵楼。\n野老不嫌公子醉，相将携手御街游。",
        "dynasty": "宋",
        "collection_info": null
    },
    {
        "uuid": "bf9cc58aed1ff477f12ccb78b39e39cf",
        "title": "颂古十八首  其一五",
        "author": "释师一",
        "content": "野水舟横芳草渡，人来舞棹或呈桡。\n捞虾摝蚬随时过，却向何时得六鳌。",
        "dynasty": "宋",
        "collection_info": null
    },
    {
        "uuid": "8a3a342833dbc9241bf9e53de2d411c5",
        "title": "颂古十八首  其一六",
        "author": "释师一",
        "content": "举手攀南斗，移身倚北辰。\n出头天外看，须是箇般人。",
        "dynasty": "宋",
        "collection_info": null
    },
    {
        "uuid": "1911cefa0ccc8a176e9378f4244f7a53",
        "title": "颂古十八首  其一七",
        "author": "释师一",
        "content": "扫地泼水相公来，声高隘喝绣旗开。\n天上玉麟来瑞世，堪作人间将相才。",
        "dynasty": "宋",
        "collection_info": null
    },
    {
        "uuid": "da0b0181a7cba57f2464ad600e0168f8",
        "title": "颂古十八首  其一八",
        "author": "释师一",
        "content": "三人证龟成鳖，毗岚一吹吹灭。\n从兹暗裏穿针，鼻孔七花八裂。",
        "dynasty": "宋",
        "collection_info": null
    },
    {
        "uuid": "e6c7d2d81392f3338bd1f0c2eaf742d7",
        "title": "颂古一首",
        "author": "释师一",
        "content": "九夏安居不论心，胡芦水上捺教沉。\n忽涌向西边出，惊起沙鸥乱白苹。",
        "dynasty": "宋",
        "collection_info": null
    }
]