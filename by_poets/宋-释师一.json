[
    {
        "uuid": "f945b9743d0e4b96abe395a75ea822e6",
        "title": "偈颂七首  其一",
        "author": "释师一",
        "content": "魔作佛，坏烂虚空元有骨。\n佛作魔，须弥顶上涌清波。\n魔佛二边俱坐却，瘥病不假馿驼药。",
        "dynasty": "宋",
        "collection_info": null
    },
    {
        "uuid": "7ef505fd399df93cfd05060c77de7896",
        "title": "偈颂七首  其二",
        "author": "释师一",
        "content": "喜与水云会，甘与水云同。\n云屯水聚处，塞破太虚空。",
        "dynasty": "宋",
        "collection_info": null
    },
    {
        "uuid": "7f2f3a15eece63aebe5ee0d6d72c4c58",
        "title": "偈颂七首  其三",
        "author": "释师一",
        "content": "破暑黄梅雨，清神白乳茶。\n万缘俱不到，物外野僧家。",
        "dynasty": "宋",
        "collection_info": null
    },
    {
        "uuid": "89db6fc8b5e3d3726bbcaabe78a6ce51",
        "title": "偈颂七首  其四",
        "author": "释师一",
        "content": "相逢握手不论心，心性吾侪眼裏金。\n三箇柴头煨品字，与君閒话古丛林。\n柴头煨尽已更阑，楼上钟声落月寒。\n一把柳丝取不得，和烟搭在玉栏干。",
        "dynasty": "宋",
        "collection_info": null
    },
    {
        "uuid": "fb735dec2cf6cff4706e01afe31792b6",
        "title": "偈颂七首  其五",
        "author": "释师一",
        "content": "冻云欲雪未雪，普贤象驾峥嵘。\n岭梅半合半开，少室风光漏泄。",
        "dynasty": "宋",
        "collection_info": null
    },
    {
        "uuid": "ad43c7be52d3ceda32bacc974bd27c3d",
        "title": "偈颂七首  其六",
        "author": "释师一",
        "content": "万年藤上一枝春，用祝光尧万乘君。\n身固寿康长不老，大平时代自由身。",
        "dynasty": "宋",
        "collection_info": null
    },
    {
        "uuid": "fe08e23f54c98a89bdc6ad7858c35413",
        "title": "偈颂七首  其七",
        "author": "释师一",
        "content": "燕去梁閒静，鸿来眼界宽。\n遶庭何所有，风撼竹珊珊。",
        "dynasty": "宋",
        "collection_info": null
    },
    {
        "uuid": "c38c67492aa794743b6128162897b47b",
        "title": "颂古八首  其一",
        "author": "释师一",
        "content": "赵老家风不热瞒，问他大道答长安。\n有谁平步归家去，多是区区自作难。",
        "dynasty": "宋",
        "collection_info": null
    },
    {
        "uuid": "db64707e7c3abdf9984c4025edb7647d",
        "title": "颂古八首  其二",
        "author": "释师一",
        "content": "一拶银山铁壁摧，大悲院裏赶村齐。\n善财拄杖如无用，乞与佯狂老万回。",
        "dynasty": "宋",
        "collection_info": null
    },
    {
        "uuid": "e4cee66b0623d55ac5e329e0fa6eb789",
        "title": "颂古八首  其三",
        "author": "释师一",
        "content": "藏身无迹更无藏，脱体无依便厮当。\n古镜不劳还自照，淡烟和露湿秋光。",
        "dynasty": "宋",
        "collection_info": null
    },
    {
        "uuid": "bf3096214402b697b3b8bb8b3a0fcfd3",
        "title": "颂古八首  其四",
        "author": "释师一",
        "content": "三唤须知意不轻，平生肝胆一时倾。\n负吾负汝还知否，纵有丹青画不成。",
        "dynasty": "宋",
        "collection_info": null
    },
    {
        "uuid": "c74555e3d17b8a97864e53346635137f",
        "title": "颂古八首  其五",
        "author": "释师一",
        "content": "不起一念须弥山，特立当头着眼看。\n拈一缕丝轻绊倒，家家门底路长安。",
        "dynasty": "宋",
        "collection_info": null
    },
    {
        "uuid": "6a58f2158f63ba13686944203add2ced",
        "title": "颂古八首  其六",
        "author": "释师一",
        "content": "家山指出路非遥，万仞嵯峨插碧霄。\n一片白云横谷口，几多归鸟自迷巢。",
        "dynasty": "宋",
        "collection_info": null
    },
    {
        "uuid": "a5ed051a7deb9ffe91b76ec3a6d1b558",
        "title": "颂古八首  其七",
        "author": "释师一",
        "content": "岩头婆子铁肝心，击碎干坤觅赏音。\n眨上眉毛如不荐，岳阳恶浪转增深。",
        "dynasty": "宋",
        "collection_info": null
    },
    {
        "uuid": "442f36b8996ce2da84291549014935ce",
        "title": "颂古八首  其八",
        "author": "释师一",
        "content": "十八佳人美态娇，绣衣轻整暗香飘。\n抬身花圃徐徐立，引得黄鶑下柳条。",
        "dynasty": "宋",
        "collection_info": null
    },
    {
        "uuid": "37c5b0f1302b437f9be6c5477c987433",
        "title": "颂古",
        "author": "释师一",
        "content": "超谈胡餠应时机，遂块知非师子儿。\n败叶霜风都扫尽，古松方见岁寒枝。",
        "dynasty": "宋",
        "collection_info": null
    },
    {
        "uuid": "11fcaa1b1abf60c9628768b634088345",
        "title": "颂古十八首  其一",
        "author": "释师一",
        "content": "食讫跏趺坐石床，斗间间气烛天光。\n几多业识茫茫者，衲被蒙头在醉乡。",
        "dynasty": "宋",
        "collection_info": null
    },
    {
        "uuid": "6f58725297a84aff1022cc50faf2fc6e",
        "title": "颂古十八首  其二",
        "author": "释师一",
        "content": "浑身燥痒倩人搔，入骨搔来身已劳。\n一下被伊搔着了，平生痒处一时消。",
        "dynasty": "宋",
        "collection_info": null
    },
    {
        "uuid": "12f8ffb350b401e3e660363ce2bb4c66",
        "title": "颂古十八首  其三",
        "author": "释师一",
        "content": "约去栽松箇老人，还来传法喜童真。\n有娘生面无爷姓，劫外灵苗不犯春。",
        "dynasty": "宋",
        "collection_info": null
    },
    {
        "uuid": "f1ddc0e23594976d88bdaef67d4fada9",
        "title": "颂古十八首  其四",
        "author": "释师一",
        "content": "壁间书偈言无物，腰石当知力有余。\n莫道懒翁无伎俩，糠中舂出走盘珠。",
        "dynasty": "宋",
        "collection_info": null
    },
    {
        "uuid": "4382ca0e32d637952a4ec7dcd256cd34",
        "title": "颂古十八首  其五",
        "author": "释师一",
        "content": "不是风兮不是旛，碧天云静月团团。\n几多乞巧痴男女，犹向床头瓮裏看。",
        "dynasty": "宋",
        "collection_info": null
    },
    {
        "uuid": "03cfd1563abd321591a3f55bc9ecea3c",
        "title": "颂古十八首  其六",
        "author": "释师一",
        "content": "不是旛兮不是风，轩辕宝鑑出怀中。\n森罗万象难逃影，恋窟狐狸失却踪。",
        "dynasty": "宋",
        "collection_info": null
    },
    {
        "uuid": "7be40d204e061062fa3c57c7a4c744dc",
        "title": "颂古十八首  其七",
        "author": "释师一",
        "content": "孰云意在镢头边，一击圆通彻大千。\n大笑低头归去后，饥餐且莫与人传。",
        "dynasty": "宋",
        "collection_info": null
    },
    {
        "uuid": "e212a8418f7daad88da2b88d0a255f63",
        "title": "颂古十八首  其八",
        "author": "释师一",
        "content": "张弓架箭几何年，接得三平机不全。\n若使当时能羿射，免教落节向弓弦。",
        "dynasty": "宋",
        "collection_info": null
    },
    {
        "uuid": "48cb2ef906c72cd9ebaf9f94d07a5e17",
        "title": "颂古十八首  其九",
        "author": "释师一",
        "content": "鲁祖逢人面壁，老大慵懒追随。\n后之参徒罔测，一向打瓦钻龟。",
        "dynasty": "宋",
        "collection_info": null
    },
    {
        "uuid": "e085c222f5f0de4e85b841320439b0c8",
        "title": "颂古十八首  其一○",
        "author": "释师一",
        "content": "庞公孰谓问头亲，马祖言犹泥齿唇。\n吸尽西江禁不住，崄崖句裏笑翻身。",
        "dynasty": "宋",
        "collection_info": null
    },
    {
        "uuid": "ee32880e8d087e80eca60b86a342fc5b",
        "title": "颂古十八首  其一一",
        "author": "释师一",
        "content": "拶透机先子欲酬，迅雷楫下汗如流。\n踏翻船子水悠悠，直入千峯不转头。",
        "dynasty": "宋",
        "collection_info": null
    },
    {
        "uuid": "4bd281e45e5e89567dbce156dfedbec3",
        "title": "颂古十八首  其一二",
        "author": "释师一",
        "content": "曾扣西来问翠微，经行驻步大慈悲。\n当时投子如能荐，恶水重将更泼谁。",
        "dynasty": "宋",
        "collection_info": null
    },
    {
        "uuid": "25029345bbc38716320bfa537249a6c4",
        "title": "颂古十八首  其一三",
        "author": "释师一",
        "content": "一着机先用得亲，可怜穷子眼无筋。\n须知八法论书处，前箭犹轻后箭深。",
        "dynasty": "宋",
        "collection_info": null
    },
    {
        "uuid": "de2002204a29892c9539813e50b19bb6",
        "title": "颂古十八首  其一四",
        "author": "释师一",
        "content": "玉麟带角离霄汉，金凤衔花下綵楼。\n野老不嫌公子醉，相将携手御街游。",
        "dynasty": "宋",
        "collection_info": null
    },
    {
        "uuid": "32e5f113ce4777ccd3b38f01ec6378ea",
        "title": "颂古十八首  其一五",
        "author": "释师一",
        "content": "野水舟横芳草渡，人来舞棹或呈桡。\n捞虾摝蚬随时过，却向何时得六鳌。",
        "dynasty": "宋",
        "collection_info": null
    },
    {
        "uuid": "8214500905b0c802164eeb2cf0ddca0b",
        "title": "颂古十八首  其一六",
        "author": "释师一",
        "content": "举手攀南斗，移身倚北辰。\n出头天外看，须是箇般人。",
        "dynasty": "宋",
        "collection_info": null
    },
    {
        "uuid": "b33f331d89a478f1e7b87873b9d25075",
        "title": "颂古十八首  其一七",
        "author": "释师一",
        "content": "扫地泼水相公来，声高隘喝绣旗开。\n天上玉麟来瑞世，堪作人间将相才。",
        "dynasty": "宋",
        "collection_info": null
    },
    {
        "uuid": "086f55454053bf7a2832f62990c91b50",
        "title": "颂古十八首  其一八",
        "author": "释师一",
        "content": "三人证龟成鳖，毗岚一吹吹灭。\n从兹暗裏穿针，鼻孔七花八裂。",
        "dynasty": "宋",
        "collection_info": null
    },
    {
        "uuid": "7e1831701e477dd0e5caa1af513654b2",
        "title": "颂古一首",
        "author": "释师一",
        "content": "九夏安居不论心，胡芦水上捺教沉。\n忽涌向西边出，惊起沙鸥乱白苹。",
        "dynasty": "宋",
        "collection_info": null
    }
]