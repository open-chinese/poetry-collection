[
    {
        "uuid": "30a5fd7881233d9aee766412ca18c510",
        "title": "临江仙·金锁重门荒苑静",
        "author": "鹿虔扆",
        "content": "金锁重门荒苑静，绮窗愁对秋空。\n翠华一去寂无踪，玉楼歌吹，声断已随风。\n烟月不知人事改，夜阑还照深宫。\n藕花相向野塘中，暗伤亡国，清露泣香红。",
        "dynasty": null,
        "collection_info": null
    },
    {
        "uuid": "3e21e286a8a5318daf10c6f53dceda2f",
        "title": "临江仙·无赖晓莺惊梦断",
        "author": "鹿虔扆",
        "content": "无赖晓莺惊梦断，起来残醉初醒。\n映窗丝柳袅烟青，翠帘慵卷，约砌杏花零。\n一自玉郎游冶去，莲凋月惨仪形。\n暮天微雨洒闲庭，手挼裙带，无语倚云屏。",
        "dynasty": null,
        "collection_info": null
    },
    {
        "uuid": "d25f6c48884f5e8f837eaff7f5f4ec6d",
        "title": "女冠子·凤楼琪树",
        "author": "鹿虔扆",
        "content": "凤楼琪树，惆怅刘郎一去，正春深。\n洞里愁空结，人间信莫寻。\n竹疏斋殿迥，松密醮坛阴。\n倚云低首望，可知心。",
        "dynasty": null,
        "collection_info": null
    },
    {
        "uuid": "d69152c83db2ec74fcf1a48ec51668b8",
        "title": "思越人·翠屏欹",
        "author": "鹿虔扆",
        "content": "翠屏欹，银烛背，漏残清夜迢迢。\n双带绣窠盘锦荐，泪浸花暗香消。\n珊瑚枕腻鸦鬟乱，玉纤慵整云散。\n若是适来新梦见，离肠怎不千断。",
        "dynasty": null,
        "collection_info": null
    },
    {
        "uuid": "fa58e2e60966dccb98da688a81b6b92c",
        "title": "虞美人·卷荷香淡浮烟渚",
        "author": "鹿虔扆",
        "content": "卷荷香淡浮烟渚，绿嫩擎新雨。\n绣窗疏透晓风情，象床珍簟冷光轻，水纹平。\n九疑黛色屏斜掩，枕上眉心敛。\n不堪相望病将成，钿昏檀粉泪纵横，不胜情。",
        "dynasty": null,
        "collection_info": null
    }
]