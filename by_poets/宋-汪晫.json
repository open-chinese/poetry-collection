[
    {
        "uuid": "9296f1a1e6e4f4652746b88bfdac8a68",
        "title": "次韵梅中",
        "author": "汪晫",
        "content": "梅熟雨初过，虚堂枕簟凉。\n心閒世自古，事简日偏长。\n藕叶度清气，兰花留晚芳。\n正巾堪一笑，髮短自僧光。",
        "dynasty": "宋",
        "collection_info": null
    },
    {
        "uuid": "40f9abf508418cab84689f74435a1fbf",
        "title": "次韵戴显之晚春夹溪閒行",
        "author": "汪晫",
        "content": "出郭知春晚，阴阴绿满川。\n小桥横{木圼}杌，斜柳拂沦涟。\n风急低双燕，林幽聒一鹃。\n酴醿破香蕊，孤艷殿羣妍。",
        "dynasty": "宋",
        "collection_info": null
    },
    {
        "uuid": "d019ef56170b2a2d84220112d57cbfdc",
        "title": "次韵盖簿宾春",
        "author": "汪晫",
        "content": "忽颁新历日，春事到茅檐。\n心自丹如故，鬚应白又添。\n微风和拂面，小雨冷侵帘。\n酒竭妨春饮，新将齑瓮腌。",
        "dynasty": "宋",
        "collection_info": null
    },
    {
        "uuid": "16d8cb6e5a7ef07d8db695ff147e881a",
        "title": "次韵盖簿初春郊行",
        "author": "汪晫",
        "content": "黯淡云初敛，霏微雨復晴。\n烧痕回野色，禽语尽春声。\n駃駃山泉溜，欣欣木叶荣。\n杖藜村店酒，清似好官清。",
        "dynasty": "宋",
        "collection_info": null
    },
    {
        "uuid": "5fe13d1432951efa16edb399e54c95eb",
        "title": "次韵落花",
        "author": "汪晫",
        "content": "新绿满高树，残红辞旧枝。\n马嵬留袜处，金谷坠楼时。\n巢燕衔香急，川鱼弄缬迟。\n诗人无可恨，青子又垂垂。",
        "dynasty": "宋",
        "collection_info": null
    },
    {
        "uuid": "94a492f212bbb66962eafffe138073af",
        "title": "城中春寒即事",
        "author": "汪晫",
        "content": "重来春又半，梦寐念归期。\n山近衾裯薄，春寒鼓角悲。\n晓钟风送远，宿霭日开迟。\n客裏真寥落，愁添两鬓丝。",
        "dynasty": "宋",
        "collection_info": null
    },
    {
        "uuid": "f88efe7cf1900b55b523d80c4d572daf",
        "title": "秋夕遣兴",
        "author": "汪晫",
        "content": "秋月清如水，凉生善养堂。\n鹊惊梧叶坠，露压稻花香。\n煨芋荐蛆白，开橙擘蟹黄。\n客来随所有，此兴不能忘。",
        "dynasty": "宋",
        "collection_info": null
    },
    {
        "uuid": "a8f9a1ee87318ff6d8b326f5c134dfdb",
        "title": "次韵李明甫追和苏黄门鸂鶒池",
        "author": "汪晫",
        "content": "无秽水常浄，忘机鸟自驯。\n重来圆宿梦，因省是前身。\n尤物遗灵在，珍毛荐瑞频。\n何当还抱子，池上啄游鳞。",
        "dynasty": "宋",
        "collection_info": null
    },
    {
        "uuid": "61cf82a8b7ba82bad4eaa54217f5ca82",
        "title": "次韵丁簿杂兴  其一",
        "author": "汪晫",
        "content": "诗坛一何峻，寻盟休论且。\n弟子性嗜酒，白莲许入社。\n寒水巫阳峡，暮日苍梧野。\n大雅久不闻，今侯真作者。",
        "dynasty": "宋",
        "collection_info": null
    },
    {
        "uuid": "8fac60cc838094c47454d35f7737ad52",
        "title": "次韵丁簿杂兴  其二",
        "author": "汪晫",
        "content": "宴坐读侯诗，凛凛竖髮毛。\n平实未是卑，秀爽非为高。\n清如幽谷花，羞杀李与桃。\n无怨而有哀，请歌楚离骚。",
        "dynasty": "宋",
        "collection_info": null
    },
    {
        "uuid": "a3f8062446e74d147c2e476a08ceb244",
        "title": "次韵丁簿杂兴  其三",
        "author": "汪晫",
        "content": "高士亦主簿，漫士可一笑。\n轻云出岩阿，皎月生海峤。\n官曹无公事，老木有鹤叫。\n侯已诗道尊，时亦参众妙。",
        "dynasty": "宋",
        "collection_info": null
    },
    {
        "uuid": "8cc1ef262348a12ad9f4d9e6b038856d",
        "title": "次韵丁簿杂兴  其四",
        "author": "汪晫",
        "content": "侯家好兄弟，森森如立竹。\n侯今白首去，乃復坐矮屋。\n要当振龙鬣，宁更淹骥足。\n吉人天相之，富贵在晚福。",
        "dynasty": "宋",
        "collection_info": null
    },
    {
        "uuid": "1d5cca019d226737a4b4cc193d214a0b",
        "title": "次韵丁簿杂兴  其五",
        "author": "汪晫",
        "content": "祥凤鸣高梧，𪉄鷃伏短篱。\n人行谨所趋，畏途或平逵。\n如饮钵中水，冷暖能自知。\n我愿歌考槃，侯遇亦未迟。",
        "dynasty": "宋",
        "collection_info": null
    },
    {
        "uuid": "4fc75594d88061e5671cc65e890f3f39",
        "title": "初夏同周同人与史尉登西园后山茅亭望远周君有赋依韵奉和兼呈少府",
        "author": "汪晫",
        "content": "青山一登啸，陡觉心胸别。\n飘飘襟袖寒，恍若御风列。\n汩没尘埃中，纷纷乱如蠛。\n不期会佳人，成此两奇绝。\n美哉周氏子，炯炯冰壶月。\n倾盖便如故，何必素所惬。\n磊落史少府，丰姿莹霜雪。\n真如汗血驹，才名籍天阅。\n抵掌同一笑，心悟口难说。\n向晚雨初霁，高柳新蝉咽。\n倚槛云去来，不悞巾角折。\n挥翰有佳句，明珠眩双睫。\n蹇予非少年，所作尽短拙。\n万事等白鸥，波间自没灭。",
        "dynasty": "宋",
        "collection_info": null
    },
    {
        "uuid": "55ede9238bbcd91e0d667dc75fc8a7db",
        "title": "游翠眉用苏黄门子由韵",
        "author": "汪晫",
        "content": "黛拂蛾眉两月弯，虚亭着与小三间。\n吾翁先见如樗里，此老遗思比岘山。\n千仞远峰和我瘦，一庭芳草伴春閒。\n登临涕落当年事，不见仙人玉雪颜。",
        "dynasty": "宋",
        "collection_info": null
    },
    {
        "uuid": "2967bc7a62aa759065daace8e242dcd9",
        "title": "次韵王季雄初春",
        "author": "汪晫",
        "content": "春事年年兴不穷，野塘冰泮雪初融。\n烧痕彷佛草萌绿，树影扶疎梅萼红。\n莫恨一生今老大，还知万事本虚空。\n饥餐渴饮存吾道，尺雪今年贺岁丰。",
        "dynasty": "宋",
        "collection_info": null
    },
    {
        "uuid": "e48fbdd0cc7c8b15196023394abcf863",
        "title": "次韵处约兄春行用前韵",
        "author": "汪晫",
        "content": "老去而今技已穷，在人胸次要陶融。\n三杯村酒兄和弟，一岁春光绿换红。\n兀坐悠悠閒度日，闭门咄咄静书空。\n青山顾我多容态，影照清溪秀且丰。",
        "dynasty": "宋",
        "collection_info": null
    },
    {
        "uuid": "1fadbd67c418a6bdf7f82d0ab237afe5",
        "title": "次韵胡益之初夏见怀",
        "author": "汪晫",
        "content": "自是胸中三斗尘，诗兵敢敌亚夫营。\n愁关老子两肩瘦，春点榴花一树明。\n雨向梅边来处细，句从夜半得时清。\n方床竹枕思君切，幸有吟筒话旧情。",
        "dynasty": "宋",
        "collection_info": null
    },
    {
        "uuid": "5dd5b140da557ca22141d99f1d7b1f64",
        "title": "过西园视豁然亭旧址景仰苏黄门有感用其留题韵示五弟八弟",
        "author": "汪晫",
        "content": "西风落叶满空山，怀古情悰每怆然。\n诗句尚传人化鹤，危亭何在草生烟。\n披寻旧址营华构，追继当时醉玉船。\n要为故家復遗业，当知此举合为先。",
        "dynasty": "宋",
        "collection_info": null
    },
    {
        "uuid": "debd448f509ccbdcb8d771d11dfe410a",
        "title": "次韵胡约之秋兴",
        "author": "汪晫",
        "content": "秋山排闼翠盈轩，似向高人伴酒尊。\n桑叶一庭深不扫，菊花满院静无言。\n谷中景物随时变，案上文书信手翻。\n恰得君诗吟未了，梧桐疎雨滴黄昏。",
        "dynasty": "宋",
        "collection_info": null
    },
    {
        "uuid": "e90c5b613d6b7fe8dd5531abb5b402c8",
        "title": "用尊字韵寄胡约之",
        "author": "汪晫",
        "content": "芙蓉红晚对高轩，何日论文共一尊。\n祇作古诗十九首，不消柱史五千言。\n一声南鴈霜华重，连夜西风木叶翻。\n自嘆鬚眉今白尽，復愁友道更昏昏。",
        "dynasty": "宋",
        "collection_info": null
    },
    {
        "uuid": "bdca05fbd387ce072aa6e341e722d836",
        "title": "次韵吕仲见提干题翠眉亭",
        "author": "汪晫",
        "content": "亭前诗板有人临，公去知谁续好吟。\n忽有名人留七字，竞传高价值千金。\n曾扶诸老开皇极，终使微身坠众阴。\n两岫至今愁不展，此言应当老师心。",
        "dynasty": "宋",
        "collection_info": null
    },
    {
        "uuid": "d389219704f62219c69bd7000d78f352",
        "title": "次韵李明府上事初谒登源庙用苏黄门韵见示",
        "author": "汪晫",
        "content": "缓引前诃度岭巅，真祠犹镇旧山川。\n悬知幽德如存日，更有孤忠合老天。\n双炷炉香祈一稔，两诗题咏播千年。\n民安善政神应喜，桑荫儿童犊背眠。",
        "dynasty": "宋",
        "collection_info": null
    },
    {
        "uuid": "6581f956739bcb725ddc951ce8e3b382",
        "title": "即席次韵赵簿县圃小集呈李明府",
        "author": "汪晫",
        "content": "管领宾僚破费春，座中着白是山人。\n鱼游浅绿心机熟，鶑欣残红句语新。\n老屋不嫌规制朴，长官最喜土风淳。\n满园桃李成阴密，留取甘棠浣水滨。",
        "dynasty": "宋",
        "collection_info": null
    },
    {
        "uuid": "3bd2b46ccb30a4f186e76e44dd0f7623",
        "title": "无题",
        "author": "汪晫",
        "content": "农夫只合老山林，辜负时卿一寸心。\n老矣不堪持手板，死时何用覆斜衾。\n有人称善名非细，对客无惭乐最深。\n回首暮云天黯淡，谁能更听伯牙琴。",
        "dynasty": "宋",
        "collection_info": null
    },
    {
        "uuid": "6c811f624c9b6f671c16a44bd44d9afb",
        "title": "次韵李明府追和苏黄门鸂鶒池",
        "author": "汪晫",
        "content": "池上先生诗句香，得公诗句更揄扬。\n精神相对陈圭瓒，意气潜交冶镆将。\n贤令旧容老文学，山农今见谪仙郎。\n百年剩喜风流续，未有名禽首屡昂。",
        "dynasty": "宋",
        "collection_info": null
    },
    {
        "uuid": "c1227fffcabe483f0795a6034f0df280",
        "title": "次韵春愁",
        "author": "汪晫",
        "content": "风林弄影舞婆娑，水漫池塘绿皱波。\n天上谁人待金马，人间何路出铜驼。\n千年史册乱居半，百日春光晴不多。\n飞絮落花还病酒，门前佳客倦相过。",
        "dynasty": "宋",
        "collection_info": null
    },
    {
        "uuid": "16936c2f59458f2caebfd7b595b1d5bd",
        "title": "次韵叶子真贤良留题登源先庙",
        "author": "汪晫",
        "content": "文皇当日伐辽东，授钥忠勋留禁中。\n违命加诬非信史，新诗昭雪有奇功。\n阴兵犹可歼凶悖，甘泽还能作岁丰。\n他日或提迁固笔，删修订实望研穷。",
        "dynasty": "宋",
        "collection_info": null
    },
    {
        "uuid": "5c889fc9f1686856f719054b0502860c",
        "title": "次韵环谷即事",
        "author": "汪晫",
        "content": "本是偷閒择一枝，静中此乐有谁知。\n山光照座年年在，世事于人日日非。\n春研有诗吟即事，夜灯无梦到相思。\n汉阴老子机何有，禅病今来减带围。",
        "dynasty": "宋",
        "collection_info": null
    },
    {
        "uuid": "9a5195c11c5eecd41b8c443a33b4b5e4",
        "title": "九日拜大兄坟",
        "author": "汪晫",
        "content": "携家松底酹虾蟆，椒荔豚肩荐菊芽。\n吾父洲中无橘树，与兄庭下有荆花。\n和羹莫遂笺边让，破帽无能落孟嘉。\n衰老伤怀泪痕冷，年来鬚鬓白多些。",
        "dynasty": "宋",
        "collection_info": null
    },
    {
        "uuid": "d1e5ee0287090358a00fdece0f9f826d",
        "title": "次韵朱同人携妓见访留题",
        "author": "汪晫",
        "content": "行过晴溪乌桕弯，清漪犹自照苍颜。\n□□□□□□□，举酒欣然得绿鬟。\n鱼为知机潜别浦，兰因避俗住空山。\n老夫自觉无多事，且喜宾朋时往还。",
        "dynasty": "宋",
        "collection_info": null
    },
    {
        "uuid": "94d47a81d32d0ee165d9d47eaf2066eb",
        "title": "静观堂十偈  其一",
        "author": "汪晫",
        "content": "静观打透两重关，无静无观总一般。\n须信静时非境静，从知观处是心观。",
        "dynasty": "宋",
        "collection_info": null
    },
    {
        "uuid": "d2b80cba32fbd342adab9781b9489772",
        "title": "静观堂十偈  其二",
        "author": "汪晫",
        "content": "一间虚室自安然，何必求仙更问禅。\n尽日焚香闭门坐，饥来吃饭困来眠。",
        "dynasty": "宋",
        "collection_info": null
    },
    {
        "uuid": "a365d6a427e4c5ad066ccda0b9ff74d9",
        "title": "静观堂十偈  其三",
        "author": "汪晫",
        "content": "万缘一息丝不挂，一箇閒身煞潇洒。\n静中有味淡如如，哑子得梦难为话。",
        "dynasty": "宋",
        "collection_info": null
    },
    {
        "uuid": "557a7e12902653105975291164ef02f3",
        "title": "静观堂十偈  其四",
        "author": "汪晫",
        "content": "我无官守无言责，自倚栏干时一拍。\n只因冷眼看破来，笑杀时人空擘画。",
        "dynasty": "宋",
        "collection_info": null
    },
    {
        "uuid": "d714d2bfa4abce0120731f1d70bbf658",
        "title": "静观堂十偈  其五",
        "author": "汪晫",
        "content": "东风万物皆舒畅，野色溪光无尽藏。\n谁唤春来春不知，草自青青花自放。",
        "dynasty": "宋",
        "collection_info": null
    },
    {
        "uuid": "94ae6583f8b67750568533a3359bb5d6",
        "title": "静观堂十偈  其六",
        "author": "汪晫",
        "content": "春去人间日正长，天工催促绿阴忙。\n古槐高柳争新意，自是无人知底凉。",
        "dynasty": "宋",
        "collection_info": null
    },
    {
        "uuid": "6e67bef3a66d2a5c1586a3c7b45934f7",
        "title": "静观堂十偈  其七",
        "author": "汪晫",
        "content": "长空一望如水碧，泉涧幽幽风淅淅。\n惊人暑退寒渐生，蓼染春红映素壁。",
        "dynasty": "宋",
        "collection_info": null
    },
    {
        "uuid": "d85b74a84d24c1b8bfa1dca65fac9337",
        "title": "静观堂十偈  其八",
        "author": "汪晫",
        "content": "香到梅梢岁又还，老天春事不曾閒。\n酸风冻雪侵重户，僵卧长松独恃顽。",
        "dynasty": "宋",
        "collection_info": null
    },
    {
        "uuid": "98b7c79195bf82b1b4ede6e1a29ecd12",
        "title": "静观堂十偈  其九",
        "author": "汪晫",
        "content": "有时检点旧閒游，出岫行云野渡舟。\n蓦地静中消息好，夕阳西下水东流。",
        "dynasty": "宋",
        "collection_info": null
    },
    {
        "uuid": "a6b502e4fa6b8bbba32b918738df552a",
        "title": "赠天竺僧",
        "author": "汪晫",
        "content": "衲被蒙头付自然，何须八棒十三禅。\n数声啼鸟青山外，惊起幽窗一觉眠。",
        "dynasty": "宋",
        "collection_info": null
    },
    {
        "uuid": "f5bd9f039c8b73b345294c1290e7b671",
        "title": "柳",
        "author": "汪晫",
        "content": "淡黄初弄正纤柔，便向东风舞不休。\n犹记西湖相识旧，只今缕缕是春愁。",
        "dynasty": "宋",
        "collection_info": null
    },
    {
        "uuid": "8be56723b2e5cbc31078af78ffe9c667",
        "title": "復阴",
        "author": "汪晫",
        "content": "云锁浮丘六六山，东风又作夜来寒。\n枝间杏蕊开还禁，陌上春泥滑未干。",
        "dynasty": "宋",
        "collection_info": null
    },
    {
        "uuid": "6d95ae685ca784303f094af642e26687",
        "title": "环谷初夏",
        "author": "汪晫",
        "content": "荷钱新绿点池塘，竹枕方床午梦长。\n山鸟数声帘影寂，松窗风递煮茶香。",
        "dynasty": "宋",
        "collection_info": null
    },
    {
        "uuid": "083068473dfb777e8871f14f4683a9a3",
        "title": "写真",
        "author": "汪晫",
        "content": "鬚眉数得茎茎古，果是环谷山中人。\n道眼静观付一笑，借问两箇若箇真。",
        "dynasty": "宋",
        "collection_info": null
    },
    {
        "uuid": "8f45c0967868263d99d050b38f611eed",
        "title": "景苏堂新復上李明府",
        "author": "汪晫",
        "content": "先生德政殊清明，斯堂故以景苏名。\n可怜向苦糟麯厄，东撑西柱悬河倾。\n一从公来忽嗟嘆，不日云斤还旧观。\n败栋宅鼠壁篆蜗，涌翠流光復辉焕。\n坐想岷峨远山碧，先生已矣遗陈迹。\n华阳三十六篇诗，今日拂尘炯全璧。\n自来苏李两名家，斯堂二贤愈光华。\n看公了却此县债，步武先生云路快。",
        "dynasty": "宋",
        "collection_info": null
    },
    {
        "uuid": "78071372360f1b92d93a0b4546551d16",
        "title": "某衰年未了初度復临伏辱时贤载酒为寿且挥洒佳章增光枯朽即席次韵见谢意",
        "author": "汪晫",
        "content": "白髮衰翁岁已老，惜花有心犹起早。\n无事晓窗但高眠，闭关苔青门不扫。\n和靖风流屋后梅，濂溪气味窗前草。\n近与邹轲同窠臼，亦欲集义以养浩。\n不解吟诗着书册，自爱严君平一箇。\n无復求仙事老聃，宁更寻禅参达磨。\n皇天见怜尚不死，牵率时贤持酒贺。\n不才自当明主弃，非敢椟玉为怀宝。\n致君尧舜须公等，山中槁夫勿多道。",
        "dynasty": "宋",
        "collection_info": null
    },
    {
        "uuid": "22c2995360a959a16a034873d58292c6",
        "title": "感兴四章章五句  其一",
        "author": "汪晫",
        "content": "暑往寒来如电泡，年年门外閒花草，世事纷纷自颠倒。\n青山眼底最多情，日日向人浑不老。",
        "dynasty": "宋",
        "collection_info": null
    },
    {
        "uuid": "ffcb460454db640f4fe90c076d71afd0",
        "title": "感兴四章章五句  其二",
        "author": "汪晫",
        "content": "胶扰浮生事若麻，世路崎岖易覆车，争如清浄山人家。\n静观抚掌付一笑，出户䔩䔩飞松花。",
        "dynasty": "宋",
        "collection_info": null
    },
    {
        "uuid": "72336f5833720186597697c1d426add6",
        "title": "感兴四章章五句  其三",
        "author": "汪晫",
        "content": "一树雪花白如玉，辛夷为车荷为屋，閒中享此亦清福。\n一双沙禽竹上啼，对客取琴弹一曲。",
        "dynasty": "宋",
        "collection_info": null
    },
    {
        "uuid": "25a3745a7cd270533cf00de8afe0d9ee",
        "title": "感兴四章章五句  其四",
        "author": "汪晫",
        "content": "坐读南华一卷经，富贵百年如邮亭，人生怒瘿空成瓶。\n香炉缕烟风浩荡，白鸟点破前山青。",
        "dynasty": "宋",
        "collection_info": null
    },
    {
        "uuid": "70a462555219dd872f0dcb403eb2f76f",
        "title": "句  其一",
        "author": "汪晫",
        "content": "山寒杏未花。",
        "dynasty": "宋",
        "collection_info": null
    },
    {
        "uuid": "854c0258412b118bc348a249fc3d7d21",
        "title": "句  其二",
        "author": "汪晫",
        "content": "灭烛闵蛾伤。",
        "dynasty": "宋",
        "collection_info": null
    },
    {
        "uuid": "54c9b52e0cec4a05ad23c5ed6186ea62",
        "title": "句  其三",
        "author": "汪晫",
        "content": "梨花院落春宵短。",
        "dynasty": "宋",
        "collection_info": null
    },
    {
        "uuid": "1f72cfbaeca5545fa1e21923b22dda6c",
        "title": "句  其四",
        "author": "汪晫",
        "content": "片片飞红已谢春，红移榴蕊更精神。",
        "dynasty": "宋",
        "collection_info": null
    }
]