[
    {
        "title": "西江月 一是金丹总数",
        "author": "薛式",
        "content": "一是金丹总数，河图象出真机。\n谁知罔象尽玄微。\n大道从兹孕起。\n斗柄璇玑正位，阴中却抱阳辉。\n昆仑子母着绯衣。\n此是干坤真理。",
        "dynasty": "宋",
        "collection_info": null
    },
    {
        "title": "西江月 偃月炉中金鼎",
        "author": "薛式",
        "content": "偃月炉中金鼎，三台两曜行神。\n尊卑简易汞中真。\n握固休推心肾。\n白虎长存坎户，青龙却与南邻。\n阴魂阳魄似窗尘。\n大意不离玄牝。",
        "dynasty": "宋",
        "collection_info": null
    },
    {
        "title": "西江月 天上三清真境",
        "author": "薛式",
        "content": "天上三清真境，三皇五帝规模。\n瞿昙老氏仲尼徒。\n经史深藏妙素。\n间有真人出世，来明赤子玄珠。\n蟾光终日耀昏衢。\n满目黄芽显露。",
        "dynasty": "宋",
        "collection_info": null
    },
    {
        "title": "西江月 内有五行相制",
        "author": "薛式",
        "content": "内有五行相制，包含一粒红铅。\n相生相杀自天然。\n此药殊无贵贱。\n会向我家园里，栽培一亩天田。\n中男小女共相连。\n种得黄芽满院。",
        "dynasty": "宋",
        "collection_info": null
    },
    {
        "title": "西江月 凿破玄元三五",
        "author": "薛式",
        "content": "凿破玄元三五，拨开造化圭璋。\n希夷妙旨在中央。\n咫尺无名罔象。\n片饷工夫便得，教君地久天长。\n蓬莱仙岛是吾乡。\n怎不留心信向。",
        "dynasty": "宋",
        "collection_info": null
    },
    {
        "title": "西江月 竹破须还竹补",
        "author": "薛式",
        "content": "竹破须还竹补，人衰须假铅全。\n思量只是眼睛前。\n自是时人不见。\n日月相交离坎，龙蛇产在先天。\n长生妙药在家园。\n一饷工夫便现。",
        "dynasty": "宋",
        "collection_info": null
    },
    {
        "title": "西江月 此道至灵至圣",
        "author": "薛式",
        "content": "此道至灵至圣，无令泄漏轻为。\n全凭德行两相宜。\n言语须防避忌。\n要籍五行生旺，须明阳盛阴衰。\n三人同志谨防危。\n进火工夫仔细。",
        "dynasty": "宋",
        "collection_info": null
    },
    {
        "title": "西江月 炼就光明莹玉",
        "author": "薛式",
        "content": "炼就光明莹玉，回来却入黄泉。\n升腾须假至三年。\n携养殷勤眷恋。\n九九才终变化，神功岂假言宣。\n分明顷刻做神仙。\n永驾鸾车凤辇。",
        "dynasty": "宋",
        "collection_info": null
    },
    {
        "title": "西江月 一气初回遇朔",
        "author": "薛式",
        "content": "一气初回遇朔，鼎中神水温温。\n刚柔相会气均匀。\n妙在无过浑沌。\n八卦循回循绕，推排九窍追奔。\n东西沈静合朝昏。\n莫与常人议论。",
        "dynasty": "宋",
        "collection_info": null
    }
]