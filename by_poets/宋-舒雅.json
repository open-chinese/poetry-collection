[
    {
        "uuid": "48fee2dab8a7dc63d8c4b0dfc2dac9a4",
        "title": "答内翰学士",
        "author": "舒雅",
        "content": "清贵无过近侍臣，多情犹忆旧交亲。\n金莲烛下裁诗句，麟角峰前寄隠沦。\n和气忽飘燕谷暖，好风徐起谢庭春。\n缄藏便是山家宝，留与儿孙世不贫。",
        "dynasty": "宋",
        "collection_info": null
    },
    {
        "uuid": "74398f716746ae59aa4e3b47162e20cd",
        "title": "答钱少卿",
        "author": "舒雅",
        "content": "蓬莱阁下旧邻居，偶别俄惊四载余。\n每见寒葭思倚玉，忽临秋水得双鱼。\n人间贵盛君谁及，物外优闲我自如。\n闻说归艎向春渚，深知不与道情疏。",
        "dynasty": "宋",
        "collection_info": null
    },
    {
        "uuid": "7320ba6f6b5609809a1c9e4641be04bd",
        "title": "答刘学士",
        "author": "舒雅",
        "content": "往岁别京畿，栖山与众违。\n君心似松柏，雁足寄珠玑。\n学道情难笃，烧丹力尚微。\n云中鷄犬在，祇候主人归。",
        "dynasty": "宋",
        "collection_info": null
    },
    {
        "uuid": "2e0531e1c95537ee1c01cd0546d867be",
        "title": "送僧归护国寺",
        "author": "舒雅",
        "content": "偶思皇泽来丹阙，却为禅斋返旧林。\n岭上白云终挂念，人间余事不关心。\n澄潭雨过秋涵月，古桧风生夜对琴。\n闻道石桥多胜境，几时相伴一閒寻。",
        "dynasty": "宋",
        "collection_info": null
    },
    {
        "uuid": "7dd963cfbab7992a9c85e401d47ae092",
        "title": "题义门胡氏华林书院",
        "author": "舒雅",
        "content": "江外力为儒，荣华表里闾。\n后生多折桂，数世必同居。\n筑室寒留谷，穿池夏养鱼。\n买山添胜境，移席讲新书。\n竹鸟邻僧剎，溪亭入野蔬。\n姓名喧魏阙，行止到公车。\n顾我曾游此，多年尚忆诸。\n未能重得去，寄咏一踌躇。",
        "dynasty": "宋",
        "collection_info": null
    }
]