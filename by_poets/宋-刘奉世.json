[
    {
        "uuid": "a6969521dd4c566a7e4faa1348a3617d",
        "title": "检书",
        "author": "刘奉世",
        "content": "朗日照疏櫺，临风事幽讨。\n药栏红欲翻，苔砌绿初扫。\n谁令墨王仙，肯使鱼子老。\n悠然天禄阁，世世以为宝。",
        "dynasty": "宋",
        "collection_info": null
    },
    {
        "uuid": "07d4dd15576a74bde93c56564e9b0268",
        "title": "入直",
        "author": "刘奉世",
        "content": "玉烛含辉望处遐，禁钟动后起雌鸦。\n天高秘省云偏重，地迥琼林月半斜。\n三古文章留大史，百年事业照东华。\n时挥子墨随班马，芝检初分宰相麻。",
        "dynasty": "宋",
        "collection_info": null
    },
    {
        "uuid": "e353df615156174b2c3754fe4e393c7e",
        "title": "蔡州道中",
        "author": "刘奉世",
        "content": "黄河西渡出平沙，汝颍东流千里遐。\n给饷当年秦令史，封侯不种青门瓜。",
        "dynasty": "宋",
        "collection_info": null
    },
    {
        "uuid": "81f65143b2ddfba0c3bc11cb76bcd7ed",
        "title": "过都",
        "author": "刘奉世",
        "content": "嵩高丽中华，岳色连瑶岛。\n上清神仙宫，庄严绝雕巧。\n浮云荡繁阴，变幻入冥眇。\n飘摇逾岩岑，淫翳混鸿灏。\n纵有景庆合，闇然蔽昏晓。\n况復浓雾生，一气成有昊。\n茫茫世宙间，落落耿孤抱。\n天意不可知，烦心惄焉捣。\n安得嘘大风，八方凈如扫。",
        "dynasty": "宋",
        "collection_info": null
    },
    {
        "uuid": "c0a4874af6a5e365924f6676e212527c",
        "title": "郴州",
        "author": "刘奉世",
        "content": "当年贾傅去长沙，弔屈无灵赋楚些。\n万里不忘宣室夜，未舒三策不成家。\n西去潇湘南岳麓，名城迭迭纡盘谷。\n岣嵝不厌百回读，依然称是刘光禄。",
        "dynasty": "宋",
        "collection_info": null
    },
    {
        "uuid": "01f954e5fdbc5d7d02b5e69e5cdb9a07",
        "title": "杨白花",
        "author": "刘奉世",
        "content": "春风吹百花，杨花飞恼人。\n谁家芍药殿春后，花飞杨柳空暮春。\n春来復春去，春去又春来。\n阳阿歌白雪，落絮欲成灰。\n花若有情风引去，拂郎征衣点归路。",
        "dynasty": "宋",
        "collection_info": null
    },
    {
        "uuid": "c634d7c9662018cd4e8d44ac2bde80fc",
        "title": "郓州",
        "author": "刘奉世",
        "content": "暮舂朝城粟，晓采观城葑。\n一入高鱼境，已是武阳东。",
        "dynasty": "宋",
        "collection_info": null
    },
    {
        "uuid": "6506f033be5dfd7104f9bf0bad8c5164",
        "title": "九河嘆",
        "author": "刘奉世",
        "content": "冀东皆禹蹟，渐海观朝宗。\n河阴渐沦没，平沙荡无踪。\n汉武筑宣房，作歌称成功。\n今塞商胡口，清流不时通。\n何当洒二渠，载跨碣石东。",
        "dynasty": "宋",
        "collection_info": null
    },
    {
        "uuid": "f29dd09e63b9b21f0a56666bb90965bd",
        "title": "自兖放还",
        "author": "刘奉世",
        "content": "年来策蹇胜乘舟，楚塞齐边春復秋。\n不教微生同腐草，青山依旧水西流。",
        "dynasty": "宋",
        "collection_info": null
    },
    {
        "uuid": "51856be0b12d62b398c5db58d6ad6c41",
        "title": "还秩",
        "author": "刘奉世",
        "content": "微臣多忝窃，草莽愧荣褒。\n览镜怜衰白，衔环刷羽毛。\n贾生余旧策，汉室尚东劳。\n俯伏闻纶綍，柴门日月高。",
        "dynasty": "宋",
        "collection_info": null
    },
    {
        "uuid": "4d4d929f7a0ef8a544bb9947dde2b828",
        "title": "自述",
        "author": "刘奉世",
        "content": "楚国中分后，东南世泽长。\n发祥曾王父，磨勘成典章。\n王父声益振，主客尚书郎。\n考庙绪丕显，直鲠在岩廊。\n历历一精白，敬事持人纲。\n顾维予小子，念释兹勿忘。\n晴空丽皎日，清秋凛严霜。\n金石磨不磷，松柏寒逾芳。\n旦评犹足信，清议讵虚张。\n梦寐滋洗涤，俯仰随否臧。\n所值匪所思，盈亏理有常。\n亨途无诡遇，偃蹇嘶骊黄。\n谁能饵大药，百年身平康。",
        "dynasty": "宋",
        "collection_info": null
    },
    {
        "uuid": "340b6f2e32e7bae8d23923b58a75714d",
        "title": "送程给事知越州",
        "author": "刘奉世",
        "content": "使君遗爱遍南州，五马新归瘴海头。\n持橐未厌青琐直，怀章还作鑑湖游。\n姚余人物传吴远，越绝山川向剡幽。\n应有清诗资卧理，会吟他日记风流。",
        "dynasty": "宋",
        "collection_info": null
    },
    {
        "uuid": "d109bf98c3e817bbd6a0781c0603be17",
        "title": "驾幸太学",
        "author": "刘奉世",
        "content": "圣典垂精及表章，旷仪亲举自宗庠。\n纵观桥拥浮云盖，侍问庭充振鹭行。\n首举儒风隆上国，光增帝业掩前王。\n太平荣遇惭多幸，重见歌虞起庙堂。",
        "dynasty": "宋",
        "collection_info": null
    },
    {
        "uuid": "8f885792466375f55e6209024709176f",
        "title": "句",
        "author": "刘奉世",
        "content": "鹦鹉有客弔芳草，黄鹤无人吹落梅。",
        "dynasty": "宋",
        "collection_info": null
    }
]