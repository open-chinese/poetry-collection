[
    {
        "uuid": "564ccb070c162e09c2c54883118b7866",
        "title": "梅",
        "author": "张演",
        "content": "向来懒不赋梅诗，禅榻忘机鬓已丝。\n月户忽逢双玉立，春风又见一年期。\n楼高缥缈明霜影，竹冷横斜浸雪枝。\n尚笑閒尘除未尽，暗香犹着梦魂知。",
        "dynasty": "宋",
        "collection_info": null
    },
    {
        "uuid": "47186aba0b63494cb6e737d51924004d",
        "title": "云岩寺  其一",
        "author": "张演",
        "content": "栋宇何年有，云岩拥树深。\n山僧传旧险，诗者有行吟。\n云影侵巾屦，江声送古今。\n荔枝何用数，抚字每劳心。",
        "dynasty": "宋",
        "collection_info": null
    },
    {
        "uuid": "3e5e0330c60f5c3619c0ed5dde140e9c",
        "title": "次袁说友巫山十二峰古风二十五韵",
        "author": "张演",
        "content": "化工神伟开物姿，劖石万仞不作痴。\n巍峰耸立威凤举，急挟怒流奔马迟。\n隠然万里形胜重，信矣四海游观奇。\n天开匹练势巀嶪，云拥列嶂青参差。\n舆图悚视天设险，舟檝竞与江东之。\n何年宇宙此盘据，远揽泰华宜肩随。\n胸吞云梦荡物表，眦决飞鸟忘神疲。\n元戎授任盛节制，列舰径度罗旌旗。\n天香来时满衣袖，讲殿几日辞书帷。\n词源浩荡春峡水，句律飘扬秋桂枝。\n天门有路穿水去，笔力到古羣峰低。\n远参退之赋山囿，下陋樊川娱水嬉。\n有神相宅理应尔，梦赋靡曼奚其为。\n流转不根怜已久，高咏取正今逢时。\n昔年飞輓忝将指，异境名言犹念兹。\n大篇巨轴窥胜赏，赤甲白盐神坐驰。\n有从绝唱发奇伟，众作绚采同彰施。\n德风草偃阃以外，观颂下转江之湄。\n宁须三年奏汉计，行復八彩瞻尧眉。\n慈恩论契肯隔面，草堂枉驾欣解颐。\n我方卧云书自伴，公咏入相衣宜缁。\n少须凋瘵尽抚摩，大赈廪粟歌噫嘻。\n会看丹诏来北阙，更上岷岭登峨嵋。\n江山得助协嘉会，赓载归写明良诗。",
        "dynasty": "宋",
        "collection_info": null
    },
    {
        "uuid": "0ece7372fa66c2bab84c39ca223ba513",
        "title": "题三峡堂",
        "author": "张演",
        "content": "羣山危立接云天，一水东朝会百川。\n泱漭堪舆无此壮，崔嵬疏凿定何年。\n千秋跃马兴亡梦，一点飞鳬上下船。\n时有刚风来浩渺，起予高兴九秋边。",
        "dynasty": "宋",
        "collection_info": null
    },
    {
        "uuid": "fec4e506cbca9943428a4cd639ecc355",
        "title": "诸丈赓示前章再次韵",
        "author": "张演",
        "content": "桃李层层媚远天，碧芜映带绮成川。\n英灵旧有凌云赋，混一长看建武年。\n老去无知经世用，梦归欲问泝江船。\n请君妙语惊颓懒，一笑诗坛酒社边。",
        "dynasty": "宋",
        "collection_info": null
    },
    {
        "uuid": "845ba4e8c203dad9574c3497adc617fb",
        "title": "奉陪安抚大卿登八阵台览观忠武侯诸葛公遗像偶成长句",
        "author": "张演",
        "content": "白帝城西鱼腹浦，十月江平见津浒。\n当年累石纷成行，此地卧龙经讲武。\n辕门外建严中权，列阵相承存后伍。\n何人蛇势识常山，未数鱼丽矜郑拒。\n悬知精神贯金石，尚想号令严钲鼓。\n老兵料敌应疑生，川后澄波其敢侮。\n向令赤伏有遗符，下睨皇州直指取。\n云何遗迹司神明，独靳丰功被寰宇。\n高城置酒供临眺，往事兴怀增叹抚。\n巍然王佐三代前，信矣名言照千古。",
        "dynasty": "宋",
        "collection_info": null
    },
    {
        "uuid": "486bac9a50be0d3b780a163ee9e4d0d8",
        "title": "万安驿",
        "author": "张演",
        "content": "劲兵重卒付胡奴，⿰区支雀⿰区支鱼计自疏。\n地入万安知几许，却怜此日始回车。",
        "dynasty": "宋",
        "collection_info": null
    },
    {
        "uuid": "644fdf7d1cb4a213e2348716cb563972",
        "title": "题沔州诸葛武侯庙",
        "author": "张演",
        "content": "赤伏终休运，前营落大星。\n皇王空礼乐，江汉閟英灵。\n断垄牛羊入，空山草木青。\n经时须此牧，清泪洒泉扃。",
        "dynasty": "宋",
        "collection_info": null
    }
]