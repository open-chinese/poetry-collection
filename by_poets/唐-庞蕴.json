[
    {
        "uuid": "b369ad8a340d46f10376bc5d4c2c3da7",
        "title": "杂诗",
        "author": "庞蕴",
        "content": "未识龙宫莫说珠，识珠言说与君殊。\n空拳只是婴儿信，岂得将来诳老夫。\n万法从心起，心生万法生。\n法生同日了，来去在虚行。\n寄语修道人，空生慎勿生。\n如能达此理，不动出深坑。\n极目观前境，寂寞无一人。\n回头看后底，影亦不随身。\n神识苟能无挂碍，廓周法界等虚空。\n不假坐禅持戒律，超然解脱岂劳功。\n日用事无别，惟吾自偶偕。\n头头非取舍，处处勿张乖。\n朱紫谁为号，青山绝点埃。\n神通并妙用，运水及搬柴。\n十方同聚会，个个学无为。\n此是选佛场，心空及第归。\n焰水无鱼下底钩，觅鱼无处笑君愁。\n可怜谷隐老禅伯，被唾如何见亦羞。",
        "dynasty": "唐",
        "collection_info": {
            "collection": "御定全唐诗",
            "volume": "卷八百一十"
        }
    }
]