[
    {
        "uuid": "76c7fcdde2ee3c247c5322d34b69b1bc",
        "title": "高宗皇帝挽词二首  其一",
        "author": "倪思",
        "content": "稽古神文焕，中兴武烈光。\n挈图亲授子，体道妙为皇。\n万乘隆尊养，千龄甫寿康。\n龙湖俄趣驾，遽返白云乡。",
        "dynasty": "宋",
        "collection_info": null
    },
    {
        "uuid": "4a176b6789c505628a6ab3eb8c35823b",
        "title": "高宗皇帝挽词二首  其二",
        "author": "倪思",
        "content": "黼翣方徐转，龙輴望已遥。\n胥涛平似掌，禹穴俨如朝。\n丧考群心痛，号旻圣孝昭。\n稽经崇庙号，万世永尊尧。",
        "dynasty": "宋",
        "collection_info": null
    },
    {
        "uuid": "45bebfa4e7b0cdf59dcdb06b3545a363",
        "title": "南剑道中桂",
        "author": "倪思",
        "content": "道傍岩桂老成行，翠叶经冬不着霜。\n想见秋清风月裏，缀金粟颗剩输香。",
        "dynasty": "宋",
        "collection_info": null
    },
    {
        "uuid": "1345a95e016661f4a1f85283858dea50",
        "title": "延平港滩",
        "author": "倪思",
        "content": "长几赣石三百里，险过瞿塘十八滩。\n幸有溪旁平稳路，何须欲速冒惊湍。",
        "dynasty": "宋",
        "collection_info": null
    },
    {
        "uuid": "d9fd22bd354db4fcfd3f27a819c33f97",
        "title": "题椿桂堂",
        "author": "倪思",
        "content": "早从孟母受诗书，晚见飞腾五丈夫。\n桂籍联名看衮衮，兰陔戏綵极愉愉。\n已酬钟釜当年志，合入衣冠盛事图。\n教子荣亲谁不羡，堂成燕雀亦欢呼。",
        "dynasty": "宋",
        "collection_info": null
    },
    {
        "uuid": "ebdfaff7a26f9053f132e8ee66aacbdc",
        "title": "初入洞霄",
        "author": "倪思",
        "content": "踏雪来游大涤宫，缘崖一一访仙踪。\n回环九锁银为阙，峭拔千山玉作峰。\n冰柱高垂泉带石，珠幢整立桧兼松。\n清寒入骨非人境，知在云霄第几重。",
        "dynasty": "宋",
        "collection_info": null
    },
    {
        "uuid": "3bfcdc3efd51d918411a247ac456d162",
        "title": "空烟亭",
        "author": "倪思",
        "content": "延福寺前亭下水，浅不容舠深没底。\n青林磅礴上云气，宛如翔鸾开羽翅，又如翠屏临水峙。\n山鷄照影空自媚，白鹭窥鱼惊不起。\n长官时时来隠几，殆似闻韶喜忘味。\n阆州城南胡可比，惜哉子美未见耳。",
        "dynasty": "宋",
        "collection_info": null
    },
    {
        "uuid": "2ac998e23648d71fac12bcc938d8753d",
        "title": "五峰瀑布",
        "author": "倪思",
        "content": "行行穷尽深林外，碧瓦鳞差依翠麓。\n峰峦左右相迴环，万叶霜丹间晴绿。\n忽闻雷霆脚底声，声撼干关隠坤轴。\n双龙跃出两崖间，倒泻银河作飞瀑。",
        "dynasty": "宋",
        "collection_info": null
    },
    {
        "uuid": "7bf151519d88587993483e6edb8265bc",
        "title": "游黄蘗山三首  其一",
        "author": "倪思",
        "content": "历险扪高无路寻，乱山穷处是禅林。\n谁知学道须辞世，真要入山如许深。",
        "dynasty": "宋",
        "collection_info": null
    },
    {
        "uuid": "8887313345a6a830c73c2d759ad151b2",
        "title": "游黄蘗山三首  其二",
        "author": "倪思",
        "content": "云鹫峰头一万杉，覆盂山下木参天。\n当年曾识祖师面，溜雨鸣风三百年。",
        "dynasty": "宋",
        "collection_info": null
    },
    {
        "uuid": "c923a50f09e7e97a3d24686d83e3354f",
        "title": "游黄蘗山三首  其三",
        "author": "倪思",
        "content": "中洲绝品旧闻名，瀹以寒泉雪色轻。\n怪得道人常不睡，一瓯唤醒梦魂清。",
        "dynasty": "宋",
        "collection_info": null
    },
    {
        "uuid": "b157104ef76e5d2ddbde2c33eea241dc",
        "title": "过东林山",
        "author": "倪思",
        "content": "世道荆榛似弈棋，奋身千仞復何辞。\n九霄地冷衣襟薄，五月山寒杖履迟。\n云外晚风驰铁马，日边香雾琐金螭。\n直须历遍丹梯险，方问嫦娥索桂枝。",
        "dynasty": "宋",
        "collection_info": null
    },
    {
        "uuid": "bb40dfaf0baf405bd3433567f9c46164",
        "title": "慈感寺东轩",
        "author": "倪思",
        "content": "水花风叶暮萧然，霭霭云山带暝烟。\n竚立东轩未能去，更看明月涌晴天。",
        "dynasty": "宋",
        "collection_info": null
    },
    {
        "uuid": "f10ff13bcadb40e7f936c055649644e3",
        "title": "句",
        "author": "倪思",
        "content": "玉历初颁第一春。",
        "dynasty": "宋",
        "collection_info": null
    }
]