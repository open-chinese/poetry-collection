[
    {
        "uuid": "944c6b509320201f627a3ce654b9327f",
        "title": "题祖山人池上怪石",
        "author": "张碧",
        "content": "寒姿数片奇突兀，曾作秋山秋水骨。\n先生应是厌风雷，着向池边塞龙窟。\n我来池上倾醉尊，半酣书破青烟痕。\n参差翠缕摆不落，笔头惊怪粘秋云。\n我闻吴中项容水墨有高价，邀得将来倚松下。\n铺却双缯直道难，掉首空归不成画。",
        "dynasty": "宋",
        "collection_info": null
    },
    {
        "uuid": "5a91a23bd125d28190602b45078953f5",
        "title": "鸿门",
        "author": "张碧",
        "content": "毒龙衔日天地昏，八纮叆叇生愁云。\n秦原走鹿无藏处，纷纷争处围成群。\n四溟波立鲸相吞，薄摇五岳崩山根。\n鱼虾舞浪狂鳅鲲，龙蛇胆战登鸿门。\n星旗羽簇强者尊，黑风白雨东西屯。\n山河欲拆人烟分，壮士鼓勇君王存。\n项庄愤气吐不得，亚父斗声天上闻，玉光坠地惊昆崙。\n留侯气魄吞太平，舌头一寸生阳春。\n神农女娲愁不言，蛇枯老妪啼泪痕。\n星曹定秤称王孙，项籍骨轻迷精魂，沛公仰面争干坤。\n须臾垓下贼星起，歌声缭绕凄人耳。\n吴娃捧酒横秋波，霜天月照空城垒。\n力拔山兮忽到此，骓嘶懒渡乌江水。\n新丰瑞气生楼台，西楚寒蒿哭愁鬼。\n三尺霜鸣金匣裏，神光一照八千里。\n汉皇骤马意气生，西南扫地迎天子。",
        "dynasty": "宋",
        "collection_info": null
    }
]