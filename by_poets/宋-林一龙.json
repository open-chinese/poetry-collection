[
    {
        "uuid": "a4376f8ac0b712a6f7f1c123098baf25",
        "title": "观海",
        "author": "林一龙",
        "content": "昔者吾夫子，浮海思乘桴。\n彼美鲁仲连，蹈海耻帝呼。\n寥寥千载间，此意霜月孤。\n而我欲涉海，夫岂夫子徒。\n长风吹我帆，高浪拍我舻。\n所愿鸥鸟同，浩荡烟中徂。",
        "dynasty": "宋",
        "collection_info": null
    },
    {
        "uuid": "10b8970fdee39a4fb52a52568c9fcb82",
        "title": "山中听风",
        "author": "林一龙",
        "content": "空山号朔风，烟火深夜寒。\n门掩忽自开，划然动双镮。\n倚崖数竿竹，戛击摧琅玕。\n落叶捲地起，高枝如人攀。\n谡谡听已远，復在窗户间。",
        "dynasty": "宋",
        "collection_info": null
    },
    {
        "uuid": "7b9dfaa56e9bb389398e81a7f30cdeaa",
        "title": "山中夜坐",
        "author": "林一龙",
        "content": "寒滩远嘶月，遗响到岩壁。\n悠悠千古心，悄悄一卷易。\n灯微夜气分，星冷山露滴。\n危坐独何为，人间睡方黑。",
        "dynasty": "宋",
        "collection_info": null
    },
    {
        "uuid": "e69cc6f4d2ce65c028c1634f94b6e9e0",
        "title": "次韵饮水登万象亭之什",
        "author": "林一龙",
        "content": "黯淡是州城，川原一望平。\n天高众峰逼，人立片云生。\n拂石同僧坐，移筇避蚁行。\n岩阿有泉眼，不改旧时清。",
        "dynasty": "宋",
        "collection_info": null
    },
    {
        "uuid": "f2d915426b90fe67e8f5f0c0a4df5f14",
        "title": "越中吟",
        "author": "林一龙",
        "content": "跨浙远来瞰东极，禹穴云生海东碧。\n白玉空为越土尘，青山不改秦时色。\n越王台上几秋霜，秦皇楼边多夕阳。\n世事茫茫今復古，断烟衰草共凄凉。",
        "dynasty": "宋",
        "collection_info": null
    },
    {
        "uuid": "c98ba41fe60be1be08ab5508bea5d952",
        "title": "夜坐吟",
        "author": "林一龙",
        "content": "山寒雨点半成雪，石冷泉流旋作冰。\n坐至夜分眠不得，荧然欲灭案头灯。",
        "dynasty": "宋",
        "collection_info": null
    },
    {
        "uuid": "de0984349537fa81aaadf53c6f329ebf",
        "title": "十四夜观月张氏楼",
        "author": "林一龙",
        "content": "只隔中秋一夕间，蟾光应未少清寒。\n时人不会盈虚意，不到团圆不肯看。",
        "dynasty": "宋",
        "collection_info": null
    },
    {
        "uuid": "23a14172a490fa9ecd775b16c704b46e",
        "title": "西省荼䕷架上残雪可爱戏呈诸友人",
        "author": "林一龙",
        "content": "酴醿花底当年事，夜雪模糊照石阑。\n北省今朝枝上雪，还揩病眼作花看。",
        "dynasty": "宋",
        "collection_info": null
    }
]