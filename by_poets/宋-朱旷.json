[
    {
        "uuid": "b17bfaaef7bc2f18d5801fe2d24dae24",
        "title": "拜于湖张状元墓留题",
        "author": "朱旷",
        "content": "瘦马踏乱山，盘折度村坞。\n处处花柳明，耕锄徧壠亩。\n麦苗见肤寸，拳屈方出土。\n乃知去夏旱，布种坐迟暮。\n夏租竟如何，未免催迫苦。\n投鞭扣萧寺，来谒张公墓。\n再拜拭泪行，畴昔感知遇。\n盛年厌纷华，骑鲸上天去。\n校雠三洞章，飞仙自俦侣。\n笑唾人间世，一品竟何补。\n世人患死生，未究死生故。\n是生本不灭，来往若寒暑。\n休矣勿復言，僧窗睡春雨。",
        "dynasty": "宋",
        "collection_info": null
    }
]