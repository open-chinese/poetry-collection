[
    {
        "uuid": "ee834a1ae11904cb30e3b0a73c0452d1",
        "title": "念奴娇 镜鸾分影",
        "author": "李亿",
        "content": "镜鸾分影，望天涯肠断，悄无红叶。\n几度秋风吹翠被，一缕幽香难灭。\n燕卜新梁，花移别槛，回首春如客。\n欢情何在，绿杨空销愁色。\n可是今古风流，小乔姝丽，只许周郎得。\n金谷珠帘空百尺，不碍梦魂飞入。\n钗股盟深，旧缘未断，月有重圆日。\n蓝桥路近，乘云先问消息。",
        "dynasty": "宋",
        "collection_info": null
    },
    {
        "uuid": "daec57654e3d3401feb821f4ec9b1dee",
        "title": "菩萨蛮 画楼酒醒春心悄",
        "author": "李亿",
        "content": "画楼酒醒春心悄。\n残月悠悠芳梦晓。\n娇汗浸低鬟。\n屏山云雨阑。\n香车河汉路。\n又是匆匆去。\n鸾扇护明妆。\n含情看绿杨。",
        "dynasty": "宋",
        "collection_info": null
    },
    {
        "uuid": "f3a0a586f1e325dd4df6fcf8a95820dc",
        "title": "征招 翠壶浸雪明谣夜",
        "author": "李亿",
        "content": "翠壶浸雪明谣夜，初疑玉虬飞动。\n莫弄紫箫吹，堕寒琼惊梦。\n把红炉对拥。\n怕清魄，不禁霜重。\n爱护殷勤，待长留作，道人香供。\n尘暗古南州，风流远、谁寻故枝么凤。\n谩举目销凝，对愁云曚暡。\n向霞扉月洞。\n且嚼蕊、细开春瓮。\n这奇绝，好唤苍髯，与竹君来共。",
        "dynasty": "宋",
        "collection_info": null
    },
    {
        "uuid": "7ac6b13b8531f162d6aa8ebca2d6d2d7",
        "title": "柳",
        "author": "李亿",
        "content": "倚岸依依一两株，溪风吹影暮烟疏。\n青条拂水长如綫，钓叟折来穿白鱼。",
        "dynasty": "宋",
        "collection_info": null
    }
]