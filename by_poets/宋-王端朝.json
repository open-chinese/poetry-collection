[
    {
        "title": "金濑弔贞女",
        "author": "王端朝",
        "content": "嗟彼战国秋，风俗日以漓。\n卓哉史氏女，粲粲兰蕙姿。\n守贞奉慈母，克尽乌鸟私。\n业贫不辞苦，击漂临清漪。\n适尔遇丈夫，失路良可悲。\n恻然为发筥，振彼穷途饥。\n振穷乃所愿，越礼非所宜。\n灭口葬鱼腹，此心天地知。\n丈夫既得志，雪耻鞭平尸。\n念此一日恩，仗节远来兹。\n百金报无地，立马空嗟咨。\n俛仰易陈迹，屈指万古期。\n谁招地下魂，惟遗道旁碑。\n雄辞吐激烈，粲若星贝垂。\n吾生后谪仙，况乃驽钝资。\n捧心学西子，取笑将奚为。\n留题表贞义，庶几薄俗移。",
        "dynasty": "宋",
        "collection_info": null
    }
]