[
    {
        "uuid": "6556f8be578cf3682fdcdb64a6fe6058",
        "title": "满江红 三十年前",
        "author": "赵希迈",
        "content": "三十年前，爱买剑、买书买画。\n凡几度、诗坛争敌，酒兵取霸。\n春色秋光如可买，钱悭也不曾论价。\n任粗豪、争肯放头低，诸公下。\n今老大，空嗟讶。\n思往事，还惊诧。\n是和非未说，此心先怕。\n万事全将飞雪看，一闲且问苍天借。\n乐馀龄、泉石在膏肓，吾非诈。",
        "dynasty": "宋",
        "collection_info": null
    },
    {
        "uuid": "e7cc65d3460fa67bffa0068e3d91879a",
        "title": "八声甘州 寒云飞万里",
        "author": "赵希迈",
        "content": "寒云飞万里，一番秋、一番搅离怀。\n向隋堤跃马，前时柳色，今度蒿莱。\n锦缆残香在否，枉被白鸥猜。\n千古扬州梦，一觉庭槐。\n歌吹竹西难问，拚菊边醉着，吟寄天涯。\n任红楼踪迹，茅屋染苍苔。\n几伤心、桥东片月，趁夜潮、流恨入秦淮。\n潮回处，引西风恨，又渡江来。",
        "dynasty": "宋",
        "collection_info": null
    },
    {
        "uuid": "fd351b2dae40f7c25be2a60e9410d728",
        "title": "酬陈校书见寄",
        "author": "赵希迈",
        "content": "日长松院静，孤坐对残编。\n雨久波平岸，山高烧接天。\n春酲茶可解，诗病药难痊。\n独喜君清政，南中客共传。",
        "dynasty": "宋",
        "collection_info": null
    },
    {
        "uuid": "3853fe8cf0402fa8ff31c9d49a26df6f",
        "title": "白鹤关",
        "author": "赵希迈",
        "content": "危亭石作关，假道一跻攀。\n白鹤何年去，青松尽日閒。\n坐时闻远水，望处小他山。\n衲子云衣厚，寒犹宿此间。",
        "dynasty": "宋",
        "collection_info": null
    },
    {
        "uuid": "f793eb3b6988d18dff01e084d9d7744b",
        "title": "赠刘隠居",
        "author": "赵希迈",
        "content": "幽居杂岭云，清过晋时人。\n学苦常如病，家和不见贫。\n雪消崖溜急，春近烧痕新。\n寒烛半明灭，通宵语意真。",
        "dynasty": "宋",
        "collection_info": null
    },
    {
        "uuid": "43921ac6ab62cbc65541178e5b17763f",
        "title": "昆湖夜归",
        "author": "赵希迈",
        "content": "渡湖归古县，一望水程赊。\n月正帆无影，风横浪有花。\n寒更知戍屋，野火是渔家。\n拟待春洲暖，重来采荻芽。",
        "dynasty": "宋",
        "collection_info": null
    },
    {
        "uuid": "2eea9d80531405c55be0b4f99aadffc0",
        "title": "山县",
        "author": "赵希迈",
        "content": "山县浑如野客家，游蜂数点趁朝衙。\n簿书押了无公事，小吏呼来扫落花。",
        "dynasty": "宋",
        "collection_info": null
    },
    {
        "uuid": "5325da0825b8322dc94c5bad06a05214",
        "title": "五斗",
        "author": "赵希迈",
        "content": "五斗驱将五岭来，萧萧老屋枕岩隈。\n风高松子和钗落，地暖梅花带叶开。\n短鬓吟边从似雪，壮心客裏渐成灰。\n官身纵使多尘事，亦许偷闲踏径苔。",
        "dynasty": "宋",
        "collection_info": null
    },
    {
        "uuid": "07f255c5e57007ea8796fb3bb49d2cb1",
        "title": "携家",
        "author": "赵希迈",
        "content": "携家经月尚羁程，随处风光似有情。\n一石峭从平地起，数禽飞入半天鸣。\n春生草树洲添绿，船载诗人水倍清。\n晚泊别无消遣处，自酤村酒对花倾。",
        "dynasty": "宋",
        "collection_info": null
    },
    {
        "uuid": "f23d2de9afbb64b11d10866dffedc3fb",
        "title": "梧梅渡",
        "author": "赵希迈",
        "content": "鬰鬰栖凤枝，青青止渴林。\n两树交江濆，敷为十亩阴。\n朱光灿万宇，唤渡人烦襟。\n一憇爽乌匼，方知树德心。\n嘉哉建安子，繁衍征在今。",
        "dynasty": "宋",
        "collection_info": null
    },
    {
        "uuid": "5861d145fe646a5f4246b194e953566a",
        "title": "王生山水歌",
        "author": "赵希迈",
        "content": "范宽山头李成树，百年二老皆仙去。\n如今尺素留人间，纵有千金无博处。\n后人笔底工一家，声价随可喧中华。\n王君二妙聚一手，参以吟思游天涯。\n万里江山纔数幅，东抹西涂意先足。\n苍梢癞石相参差，风雨烟云在覊束。\n近时目贱耳反真，画图重旧不重新。\n名家翰墨未必贵，尘渍贋本翻为珍。\n君提健笔来海外，山若玉簪江为带。\n朝昏变态焉可穷，笔未铺张心已会。\n岭南游者多诗人，见君作画应怜君。\n求我新诗写君画，终使李范声名分。",
        "dynasty": "宋",
        "collection_info": null
    },
    {
        "uuid": "4e2ae1b4b03dbb85c87dd25eb3ee1ccf",
        "title": "琴川精舍寄城中友人",
        "author": "赵希迈",
        "content": "客来僧已去，古屋静萧萧。\n敲石引松火，对花悬酒瓢。\n窗櫺寒背日，柱础润通潮。\n君肯过幽寂，水程纔隔宵。",
        "dynasty": "宋",
        "collection_info": null
    },
    {
        "uuid": "2bf5f6b2d1f43a56d4e99f113c778dab",
        "title": "吴中中秋怀瓜庐诸友",
        "author": "赵希迈",
        "content": "凉分一半秋，此夜客吴州。\n无侣共明月，唤僧同倚楼。\n天虚云气尽，风静桂香浮。\n遥忆前年醉，狂吟沧海头。",
        "dynasty": "宋",
        "collection_info": null
    },
    {
        "uuid": "7baa4854b9450fa9045c72f9a82a02aa",
        "title": "小泊毗陵西郊即事",
        "author": "赵希迈",
        "content": "腊尽客萧萧，繫船当远郊。\n冻苔龟曝日，古树鹊营巢。\n野老扫寒屋，骚人寄午庖。\n不知何所见，能索近诗抄。",
        "dynasty": "宋",
        "collection_info": null
    },
    {
        "uuid": "40fab6a03421e355fc8f2637342c4ce3",
        "title": "新夏",
        "author": "赵希迈",
        "content": "四月寒犹在，日高常掩扉。\n纵收风外絮，难暖客中衣。\n新竹笋多瘦，残梢花最肥。\n有情双燕子，能认旧巢归。",
        "dynasty": "宋",
        "collection_info": null
    },
    {
        "uuid": "47af8069e529335561d0c7ad4e628212",
        "title": "小桃源",
        "author": "赵希迈",
        "content": "乱崖悬怪木，地胜绝纤尘。\n曾有昇仙者，宁无避世人。\n湍流因过雨，啼鸟但如春。\n谁种桃千树，荒碑记不真。",
        "dynasty": "宋",
        "collection_info": null
    },
    {
        "uuid": "c6bc3a98a039077d78ed69c1b83b19b4",
        "title": "宿溪村书斋",
        "author": "赵希迈",
        "content": "故人能下榻，为喜客相过。\n不住夜泉滴，常疑春雨多。\n风来琴自响，冰合砚难磨。\n明日还分袂，覊吟谁共哦。",
        "dynasty": "宋",
        "collection_info": null
    },
    {
        "uuid": "e11f2eb812f9024a05fd5b95ea491a4f",
        "title": "南台徐灵晖徐灵渊皆有作",
        "author": "赵希迈",
        "content": "山峭石台平，天低可摘星。\n岸回分水势，城缺见州形。\n晓树来孤鹤，春吟忆二灵。\n客行贪访古，柳下一舟停。",
        "dynasty": "宋",
        "collection_info": null
    },
    {
        "uuid": "daac8432bd396bd8cc79a9d94939f5de",
        "title": "慧力寺",
        "author": "赵希迈",
        "content": "出郭无多路，萦迴入翠微。\n水边寒艇泊，松下老僧归。\n藏古神抄供，亭幽客掩扉。\n自来还自咏，不觉到斜晖。",
        "dynasty": "宋",
        "collection_info": null
    },
    {
        "uuid": "2e1d32a439e2a86229e25c2559b5e737",
        "title": "赠沈兢",
        "author": "赵希迈",
        "content": "僦居初不恶，门巷接溪湾。\n有谱曾评菊，无钱可买山。\n吟驱生计拙，愁积鬓毛斑。\n远示诸名作，閒题驲寄还。",
        "dynasty": "宋",
        "collection_info": null
    },
    {
        "uuid": "423c6d99ccdb9a73127e6dd1f825f333",
        "title": "黄姚滩",
        "author": "赵希迈",
        "content": "数客同吟棹，覊怀得少宽。\n山晴平眺远，滩涩泝流难。\n饥鹊窥茶鼎，游鱼识钓竿。\n天南风土别，晚岁未全寒。",
        "dynasty": "宋",
        "collection_info": null
    },
    {
        "uuid": "ea5ac8929591c4d809c3d795d4cb05d3",
        "title": "潇湘寺",
        "author": "赵希迈",
        "content": "古剎枕潇湘，闲吟步墅廊。\n藓封岩石老，松落井泉香。\n采蜜蜂归晚，赴斋雀亦忙。\n主僧同里社，十岁已离乡。",
        "dynasty": "宋",
        "collection_info": null
    },
    {
        "uuid": "242d01a1e4de536b9a932ae8f891b41e",
        "title": "次昭城",
        "author": "赵希迈",
        "content": "郡小人烟密，来游契所闻。\n城因山势筑，江向庙头分。\n冻苇声如雨，春泉气似云。\n梅公堂上酒，客裏易成醺。",
        "dynasty": "宋",
        "collection_info": null
    },
    {
        "uuid": "60f3551a1e3f0bd5b38c5f9dfbdf095c",
        "title": "夜分",
        "author": "赵希迈",
        "content": "夜分天籁寂，谁与共襟期。\n童子醉眠处，老夫吟苦时。\n云黏苍藓石，月挂老松枝。\n一鹤来何处，相从立水湄。",
        "dynasty": "宋",
        "collection_info": null
    },
    {
        "uuid": "d279ba11c35ac046b75158f913de0d08",
        "title": "深村",
        "author": "赵希迈",
        "content": "道傍无驿舍，投宿向深村。\n閒唤邻翁语，翛然古意存。\n半篱花隔水，数亩竹当门。\n传说冈头树，时留虎爪痕。",
        "dynasty": "宋",
        "collection_info": null
    },
    {
        "uuid": "d5f18df03137f93044f3f8848348e620",
        "title": "芜",
        "author": "赵希迈",
        "content": "数间吟屋就，谢尔肯相依。\n巢稳迎人语，身轻掠水飞。\n漂流皆是客，来去两忘机。\n何事抛珠箔，欣然恋竹扉。",
        "dynasty": "宋",
        "collection_info": null
    },
    {
        "uuid": "73715668969dab13ceca665dbb8330e8",
        "title": "蛙",
        "author": "赵希迈",
        "content": "閒池草色青，蝌蚪自滋生。\n尚觉窥天小，何因妬月明。\n通宵成乐部，过雨杂棋声。\n静者心无役，从君取意鸣。",
        "dynasty": "宋",
        "collection_info": null
    },
    {
        "uuid": "07879258be0f4425008e826f066e6ce3",
        "title": "晚立池上",
        "author": "赵希迈",
        "content": "身与沙鸥一样闲，每来池上独凭阑。\n药苗得雨侵苔绿，楮实逢秋似荔丹。\n酒欠好怀狂饮少，诗因多病苦思难。\n虚廊日晚人稀到，风约蜻蜓泊钓竿。",
        "dynasty": "宋",
        "collection_info": null
    },
    {
        "uuid": "01bb3730e0b7bbb9188e64d498fffa39",
        "title": "雪夜吟竹屋因约友人明日登楚台",
        "author": "赵希迈",
        "content": "只许吟踪向此来，径无吟屐损苍苔。\n雪明霜树清于月，人涤茶瓯瘦似梅。\n古瓦旋磨成砚璞，腐桐新琢作琴材。\n晓晴不管寒侵骨，儗看湘山上楚台。",
        "dynasty": "宋",
        "collection_info": null
    },
    {
        "uuid": "505bb65710b86b5910a2604be7f52573",
        "title": "汀畔",
        "author": "赵希迈",
        "content": "墅梅汀畔客帆过，岁晚天南气候和。\n江合湘灕流水急，山藏洞壑吐云多。\n村家酿酒连醅浊，小吏抄诗觉字讹。\n几点白鸥清似画，对人飞下泊寒莎。",
        "dynasty": "宋",
        "collection_info": null
    },
    {
        "uuid": "0cc59250e6df5bdd3351de9827a2c211",
        "title": "偶得",
        "author": "赵希迈",
        "content": "村邑萧条廨屋低，茆墙缺处补荆篱。\n市添人语当墟日，田捲车筒漫种时。\n公事偶无封印早，小胥习懒赴衙迟。\n闲行摸索街头石，寻得前朝一片碑。",
        "dynasty": "宋",
        "collection_info": null
    },
    {
        "uuid": "9ea1f52e8d9f0cda8b04a35774ea8fa2",
        "title": "岁杪",
        "author": "赵希迈",
        "content": "岁杪携家客桂林，乡山万里楚云深。\n瓮留腊水供春酿，梅着寒花伴晚吟。\n自笑老来贫不减，谁怜鬓底雪相侵。\n俸钱用处清无敌，半打崖碑半买琴。",
        "dynasty": "宋",
        "collection_info": null
    },
    {
        "uuid": "db0912efb06deda61b51e462a5712f37",
        "title": "到贵州",
        "author": "赵希迈",
        "content": "涉历长亭復短亭，兼旬方抵贵州城。\n江从白鹭飞边转，云在青山缺处生。\n家务每因官事废，诗篇多向客途成。\n耕桑尽自无荣辱，却悔当年事短檠。",
        "dynasty": "宋",
        "collection_info": null
    },
    {
        "uuid": "33c8a10c449508df3336a5ed5b95cf73",
        "title": "渔人",
        "author": "赵希迈",
        "content": "问利问名总不知，生涯付与一轮丝。\n四时风月俱还我，万顷烟波说向谁。\n霁后短簑和笠晒，醉来长笛倚篷吹。\n此怀惟有诗人识，除却诗人只楚词。",
        "dynasty": "宋",
        "collection_info": null
    },
    {
        "uuid": "851f36c1ac169461c014f59f32ecc798",
        "title": "万顷田",
        "author": "赵希迈",
        "content": "万顷平田一望中，独乘瘦马当吟筇。\n天连浊雾无非海，地少严寒不类冬。\n刺竹满林生似猬，古榕临水卧如龙。\n村家米贱新醅熟，犹及停鞭问老农。",
        "dynasty": "宋",
        "collection_info": null
    },
    {
        "uuid": "cb4709f25de25d48d4fd35365b2acfc0",
        "title": "秋风",
        "author": "赵希迈",
        "content": "纵使秋风满道间，炎州且任客衣单。\n马行峻岭如云度，鹭立枯楂似画看。\n问尽地名犹跋涉，忽收家信喜平安。\n渡头沽得茅柴酒，尽可吟边作醉颜。",
        "dynasty": "宋",
        "collection_info": null
    },
    {
        "uuid": "2791e531fe3fb51e324026830e0f8bbc",
        "title": "真娘墓",
        "author": "赵希迈",
        "content": "松林际晚鹤飞回，一片荒碑卧草莱。\n颜色不随尘土化，涧边犹有野棠开。",
        "dynasty": "宋",
        "collection_info": null
    },
    {
        "uuid": "84963a7ae4280946bfae9dfc00d8d5bf",
        "title": "老叟",
        "author": "赵希迈",
        "content": "鬓髮如霜心未灰，尚营活计待将来。\n岭头尽日敲松子，犹向山园空处栽。",
        "dynasty": "宋",
        "collection_info": null
    },
    {
        "uuid": "293bfc09d44b5f98145882bdab88056a",
        "title": "书山人居",
        "author": "赵希迈",
        "content": "溪叟山居不计年，半欹茅屋倚云边。\n竹沟旋引高源水，灌得门前数亩田。",
        "dynasty": "宋",
        "collection_info": null
    },
    {
        "uuid": "8dab0efbb5dbdfb376b6412cdac7da95",
        "title": "山寺看桃",
        "author": "赵希迈",
        "content": "无数桃花傍水栽，水边新架佛亭台。\n不因桥畔僧相接，只道玄都观裏来。",
        "dynasty": "宋",
        "collection_info": null
    },
    {
        "uuid": "28dd204a71355320aacef268c1e2cbef",
        "title": "亦文斋竹",
        "author": "赵希迈",
        "content": "疏竹墙边笋渐添，况逢数日雨廉纤。\n粉梢一夜抛寒箨，便有清阴拂短檐。",
        "dynasty": "宋",
        "collection_info": null
    },
    {
        "uuid": "b7b54cd53aecb7430a87b705297ffbf8",
        "title": "涌金汤",
        "author": "赵希迈",
        "content": "官与民间一样贫，空流江水凈如银。\n谁将山裏閒田地，唤作黄金误世人。",
        "dynasty": "宋",
        "collection_info": null
    },
    {
        "uuid": "a884a8771988706bc400bbbde9b1e7a4",
        "title": "偶得",
        "author": "赵希迈",
        "content": "旧日看山古渡头，村深无马但骑牛。\n如今身被微官缚，欲要骑牛不自由。",
        "dynasty": "宋",
        "collection_info": null
    },
    {
        "uuid": "e75de0a0aad9b653fff7c5b74ec9c9aa",
        "title": "杨妃井",
        "author": "赵希迈",
        "content": "妃子当年井尚存，谁栽石塔向云根。\n春泉不洗开元恨，空与黥儿洗字痕。",
        "dynasty": "宋",
        "collection_info": null
    },
    {
        "uuid": "3d982f9a3a42dc403ba65a14f3dcb95f",
        "title": "玉川煎茗图",
        "author": "赵希迈",
        "content": "一卷残书自课儿，欹斜茅屋任风吹。\n阶头石鼎煎茶熟，还咏当时月蚀诗。",
        "dynasty": "宋",
        "collection_info": null
    },
    {
        "uuid": "746f3906f912410f09c00425d742049d",
        "title": "西风",
        "author": "赵希迈",
        "content": "西风溪上雨初收，数叶新红点树头。\n白鹭作成秋景致，背人飞过蓼花洲。",
        "dynasty": "宋",
        "collection_info": null
    },
    {
        "uuid": "d21863053d88043bfc80a79883165e2f",
        "title": "路转",
        "author": "赵希迈",
        "content": "路转枫林积叶深，秋塘涨水绿沉沉。\n沙鸥却似曾相识，独立莎汀伴醉吟。",
        "dynasty": "宋",
        "collection_info": null
    }
]