[
    {
        "uuid": "5674bca16011cff21d8a41979aba7901",
        "title": "新秋雨过述怀",
        "author": "宋光宗",
        "content": "中兴日月明，王气山河在。\n万物饰昭回，稽首王言大。",
        "dynasty": "宋",
        "collection_info": null
    },
    {
        "uuid": "66e8706a48149950c1b2eff19102e694",
        "title": "会僚属赏海棠偶有题咏",
        "author": "宋光宗",
        "content": "浓淡名花产蜀乡，半含风露浥新妆。\n娇娆不减旧时态，谁与丹青为发扬。",
        "dynasty": "宋",
        "collection_info": null
    },
    {
        "uuid": "86ecd2f83832e6e980d6edd3d3aab32e",
        "title": "观海棠有成",
        "author": "宋光宗",
        "content": "东风用意施颜色，艷丽偏宜着雨时。\n朝咏暮吟看不足，羡他逸蝶宿深枝。",
        "dynasty": "宋",
        "collection_info": null
    },
    {
        "uuid": "addfe620a2f21e40fb61539de02f0209",
        "title": "待月诗",
        "author": "宋光宗",
        "content": "入夜跏趺多待月，移时箕踞为看山。\n苔生晚片应知静，雪动秋根会见閒。\n瘦鹤独随行药后，高僧相对试茶间。\n疏篁百本松千尺，莫怪频频此往还。",
        "dynasty": "宋",
        "collection_info": null
    },
    {
        "uuid": "d9aac431a8bf49ea29e73d57c9d5f2e4",
        "title": "赐余復",
        "author": "宋光宗",
        "content": "临轩策士岂徒然，嗣守丕基务得贤。\n尔吐忠言摅素藴，吾縻好爵副详延。\n爱君忧国毋终怠，厚泽深仁頼广宣。\n赐宴琼林修故事，朕心期待见诗篇。",
        "dynasty": "宋",
        "collection_info": null
    },
    {
        "uuid": "5bcdac0ee05c4c3b5bbe1800eaa46fd5",
        "title": "和燕射",
        "author": "宋光宗",
        "content": "秋深欲晓敛轻烟，翠木森围万里川。\n阊阖启关传法驾，玉津按武会英贤。\n皇皇圣父明如日，挺挺良臣直似弦。\n韬武欢呼称万寿，未饶天保报恩篇。",
        "dynasty": "宋",
        "collection_info": null
    },
    {
        "uuid": "29b3191675c7367145ecbb5bb951bdc5",
        "title": "题陆瑾渔家风景图",
        "author": "宋光宗",
        "content": "翠岚迎步兴何长，笑领渔翁入醉乡。\n日暮渚田微雨后，鹭鸶閒暇稻花凉。",
        "dynasty": "宋",
        "collection_info": null
    },
    {
        "uuid": "2837fa1ecce4d4a20b9bb10d519cdf69",
        "title": "题徐崇嗣没骨牡丹图",
        "author": "宋光宗",
        "content": "已过谷雨十六日，犹见牡丹斗浅红。\n曾不争先及开早，能陪芍药到熏风。",
        "dynasty": "宋",
        "collection_info": null
    },
    {
        "uuid": "3f4dc3794ab3d47a2ae0f04ff56fa257",
        "title": "题杨补之红梅图",
        "author": "宋光宗",
        "content": "去年枝上见红芳，约畧红葩傅浅妆。\n今日亭中足颜色，可能无意谢东皇。",
        "dynasty": "宋",
        "collection_info": null
    },
    {
        "uuid": "9370dee4e9cd3819efb1515e3b6130a0",
        "title": "题张萱游行士女图",
        "author": "宋光宗",
        "content": "閒来洞口访刘君，缓步轻抬玉线裙。\n细白桃花掷流水，更无言语倚彤云。",
        "dynasty": "宋",
        "collection_info": null
    },
    {
        "uuid": "82d146da46b3a70d9a6ec0eeb7e21b76",
        "title": "赐杨万里",
        "author": "宋光宗",
        "content": "黄芦洲上雪初干，风撼枯枝晚更寒。\n静舣小舟谁得似，生涯潇洒一渔竿。",
        "dynasty": "宋",
        "collection_info": null
    },
    {
        "uuid": "5140d5acc84db9968d118c18a3f737c0",
        "title": "句  其一",
        "author": "宋光宗",
        "content": "细迭轻绡色倍浓，晚霞犹在绿阴中。",
        "dynasty": "宋",
        "collection_info": null
    },
    {
        "uuid": "c0da1fa788b01e84cce29705b88776dc",
        "title": "句  其二",
        "author": "宋光宗",
        "content": "晴野花侵路，春陂水上桥。",
        "dynasty": "宋",
        "collection_info": null
    },
    {
        "uuid": "fb888c6e86bf8d9f2e0d94efa67bd25d",
        "title": "句  其三",
        "author": "宋光宗",
        "content": "绮霞初结处，珠露未晞时。",
        "dynasty": "宋",
        "collection_info": null
    },
    {
        "uuid": "b56ca61cf4b861c2b433cc9336437b93",
        "title": "句  其四",
        "author": "宋光宗",
        "content": "蓼岸飞寒蝶，汀沙戏水禽。",
        "dynasty": "宋",
        "collection_info": null
    }
]