[
    {
        "uuid": "fa7009699b4a2b2c569aee3c99495175",
        "title": "送熊退斋归武夷",
        "author": "蜀翁",
        "content": "君居建州溪，我住东浙尾。\n邂逅入壶山，于今几寒暑。\n平生谭理道，涉猎颇自喜。\n考击到精玄，我肤君骨髓。\n君学有根源，君文有规矩。\n寸步履平实，不知虚浮语。\n礼废彝伦斁，聋盲数百载。\n紫阳当日心，谁復为鼓舞。\n气运未回天，人力不能起。\n终焉经久功，或慰奔驰苦。\n读书要适用，行过言犹耻。\n架空累万辞，先儒已坐此。\n观君治教篇，农学相资倚。\n以兹行吾志，万物当得所。\n奈何人理缪，痛哉时不与。\n君去将安之，波浪更风雨。\n武夷高且深，棹歌声未已。\n朝夕足夷犹，尚友朱夫子。\n他年见鰲峰，势与此山拟。\n了却未完书，相逢定何许。",
        "dynasty": "宋",
        "collection_info": null
    }
]