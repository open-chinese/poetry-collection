[
    {
        "uuid": "eb17107e662a1afeca606d49e10ce6fc",
        "title": "采菊亭",
        "author": "朱岂",
        "content": "霜降草花落，林柯亦纷披。\n耿耿园中菊，煌煌发幽姿。\n良夜积华露，花叶繁以滋。\n风流贤史君，澹然与花期。\n黎旦曳杖去，采掇欣忘疲。\n佳色弥清兴，明艷侔晨辉。\n雅尚已千载，神交此一时。\n秉芬寄遐想，载咏閒居诗。\n气清秋改容，景晏山益奇。\n佳处要领略，忘言心自怡。\n客来无可语，坐见花阴移。\n夕英浮冻醴，痛饮须反卮。\n归来北窗下，古风良可追。",
        "dynasty": "宋",
        "collection_info": null
    }
]