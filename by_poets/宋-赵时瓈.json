[
    {
        "uuid": "1c02bae1ff3e81627ce022486ea44a21",
        "title": "题陈少阳先生上书稿后",
        "author": "赵时瓈",
        "content": "胡马昔长驱，高屋建瓴水。\n权奸误国家，和议甘骫骳。\n遂令九庙尊，冒没在棘枳。\n带甲百余万，一啸自披靡。\n堂堂谏议公，屹若颓波砥。\n叩阍斥时宰，不惜用一死。\n此死不足道，闻者自兴起。\n一木支大厦，于时不可尔。\n使早定大计，何物摩壁垒。\n可怜绍兴间，赙赠官其子。\n我得覩遗稿，感慨宁已矣。\n千载凛如生，作者书于纸。",
        "dynasty": "宋",
        "collection_info": null
    }
]