[
    {
        "title": "次杨咸亨江郊亭新成二十三韵",
        "author": "单夔",
        "content": "瞿塘一门江水倾，羣趋激射随奔鲸。\n舟车冠盖凑蜀道，孰问张丈联殷兄。\n相逢来往问地主，太守讵敢忘将迎。\n白崖候馆久茅蕝，近即野处披榛荆。\n屏修启剔作庐舍，夙戒里旅迟留行。\n有如绶馆及郊劳，举国定制谁先鸣。\n钱塘鄙人何所似，抵掌自视鸿毛轻。\n食焉抑畏堕偷懦，泛观彼己同虚盈。\n山溪水浒肆登赏，靡识杰阁夸峥嵘。\n朋从簪盍得众隽，麈谭冰释欣初晴。\n鼎新赞我筑斯馆，栋宇不贵朱连甍。\n入门便足庇风雨，揭榜却借江郊名。\n时哉莲幕有嘉客，落笔能令风雨惊。\n联篇累牍溢我目，粲花丽藻舒我情。\n人生悟合良快意，胡为四美嗟难并。\n日光天际发丰蔀，此去可并依离明。\n直排阊阖出滟滪，肃肃东首歌宵征。\n循崖履坦竟无阻，为君留取能诗声。\n此榜与诗傥不朽，此馆想同江水清。\n我来岁月媿销缩，整缨辑屦图归程。\n遗名肯復计身后，谨愿第虞槃水擎。\n始终感慨遇僚友，遂事且喜相须成。\n勉旃功业早期就，发轫自是天衢亨。",
        "dynasty": "宋",
        "collection_info": null
    }
]