[
    {
        "uuid": "0d038d7887793c546518aafee38eac51",
        "title": "避地白岩山中书怀",
        "author": "吴说",
        "content": "胡虏凭陵甚，长驱青海边。\n携家遭困顿，忧国愤迍邅。\n不省岁月换，徒惊花草鲜。\n到头苏息否，洒泪问苍天。",
        "dynasty": "宋",
        "collection_info": null
    },
    {
        "uuid": "5373090bd8db53f896664097b6adcd4c",
        "title": "次廉布书事三首呈郎中机宜诗韵  其一",
        "author": "吴说",
        "content": "当代青云士，皆言子独贤。\n异时犹未遇，多难更堪怜。\n妙契环中趣，饱参方外禅。\n海涯孤绝处，谁识孝廉船。",
        "dynasty": "宋",
        "collection_info": null
    },
    {
        "uuid": "c64881fa5c27abfab51fb9d8c5f3639a",
        "title": "次廉布书事三首呈郎中机宜诗韵  其二",
        "author": "吴说",
        "content": "区宇半荆棘，干戈犹未休。\n屡空无计奈，多病不禁愁。\n农具应须办，朝簪便合投。\n全家耕谷口，一饱更何忧。",
        "dynasty": "宋",
        "collection_info": null
    },
    {
        "uuid": "e0a5873e279c111dc7632a4974b509c9",
        "title": "次廉布书事三首呈郎中机宜诗韵  其三",
        "author": "吴说",
        "content": "栖遁云岩下，无人到此边。\n阶庭穿蚓穴，窗户蠹蜗涎。\n寂寞春将老，淹留月再絃。\n羁愁知几许，素髮挽华巅。",
        "dynasty": "宋",
        "collection_info": null
    },
    {
        "uuid": "ee2811a587cf0608b5ee985736acf27a",
        "title": "山中元夕",
        "author": "吴说",
        "content": "忆昔观灯夜，维舟天汉湾。\n千官环凤辇，万炬转鳌山。\n异县方营窟，佳辰独掩关。\n悲凉追往事，华髮坐来斑。",
        "dynasty": "宋",
        "collection_info": null
    },
    {
        "uuid": "8b456ea7a37fc3c2e9adc5b7e95dc853",
        "title": "题梁王寺清辩大师房",
        "author": "吴说",
        "content": "云收雾落天围浄，乞与游人眼界宽。\n独恨不当新雪霁，月明来此倚阑干。",
        "dynasty": "宋",
        "collection_info": null
    },
    {
        "uuid": "116f44c8aa395e02e223fa8bc8cef07e",
        "title": "仙都山",
        "author": "吴说",
        "content": "佳住从来说鼎湖，兹游直欲到清都。\n参天玉笋千寻许，堕地金莲十丈无。\n江观便思眠一柱，海山今喜识方壶。\n直须买取鹅溪绢，要画沧洲水墨图。",
        "dynasty": "宋",
        "collection_info": null
    },
    {
        "uuid": "6fdbfc195e53e4854385ba94d547f80b",
        "title": "题清芬阁",
        "author": "吴说",
        "content": "乃祖飞英标万古，后来奕叶盛三吴。\n传家孙达吾何慊，配食子陵德不孤。\n秀句至今辉简表，故山从昔锁松梧。\n他年我欲修清供，一盏寒泉一束刍。",
        "dynasty": "宋",
        "collection_info": null
    },
    {
        "uuid": "aecb35a8f957552110d4d453c3279660",
        "title": "酬次李辰甫所寄三首  其一",
        "author": "吴说",
        "content": "近知尽室入烟霞，儿女甘贫惯食鲑。\n方外何人差可友，岁阑底处定为家。\n江城潮盛漫秋卤，驿道风高捲霁沙。\n子拾堕樵归未得，能无借地种桃花。",
        "dynasty": "宋",
        "collection_info": null
    },
    {
        "uuid": "4e6da1e9cc9b3885beec75999989c93a",
        "title": "酬次李辰甫所寄三首  其二",
        "author": "吴说",
        "content": "桐花竹实几时生，桑野秋枯茧未成。\n肯信饥寒能累道，唯余寂寞许寻盟。\n年颜已愧神仙事，江海难忘故旧情。\n何日往来同井陉，清谈清坐到天明。",
        "dynasty": "宋",
        "collection_info": null
    },
    {
        "uuid": "8b7350e5774c2111fc1241e9fff33bef",
        "title": "酬次李辰甫所寄三首  其三",
        "author": "吴说",
        "content": "扁舟东下初乘兴，明月南飞竟失羣。\n田父语言时近道，世人嘲笑尚论文。\n九山敛气横寒野，一坞朝阳聚暖云。\n胜处借人教暂看，后来何必问灵氛。",
        "dynasty": "宋",
        "collection_info": null
    },
    {
        "uuid": "40adf4f76d731c49a8bb1689afda1e83",
        "title": "题义节夫人传  其一",
        "author": "吴说",
        "content": "国步阽危古所稀，旷无仗节不胜讥。\n得夫人辈戡多难，拨乱兴衰亦庶几。",
        "dynasty": "宋",
        "collection_info": null
    },
    {
        "uuid": "7295b227865075bdf1ffb9e237efafc0",
        "title": "题义节夫人传  其二",
        "author": "吴说",
        "content": "丈夫效死以成人，何事临危反爱身。\n有腼闺门全节义，伤今思古泪霑巾。",
        "dynasty": "宋",
        "collection_info": null
    },
    {
        "uuid": "af00af4942969828613b519a18573f85",
        "title": "句  其一",
        "author": "吴说",
        "content": "出峡名标第一楼。",
        "dynasty": "宋",
        "collection_info": null
    },
    {
        "uuid": "1bc8682acd42ec042c6b104770e1ff19",
        "title": "句  其二",
        "author": "吴说",
        "content": "越山长青水长白，越人长家山水国。",
        "dynasty": "宋",
        "collection_info": null
    }
]