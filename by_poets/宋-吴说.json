[
    {
        "uuid": "aad6a898cae4a171cbe4420555a053e7",
        "title": "避地白岩山中书怀",
        "author": "吴说",
        "content": "胡虏凭陵甚，长驱青海边。\n携家遭困顿，忧国愤迍邅。\n不省岁月换，徒惊花草鲜。\n到头苏息否，洒泪问苍天。",
        "dynasty": "宋",
        "collection_info": null
    },
    {
        "uuid": "3d68231ada451fb76ed0ba9b82fbe156",
        "title": "次廉布书事三首呈郎中机宜诗韵  其一",
        "author": "吴说",
        "content": "当代青云士，皆言子独贤。\n异时犹未遇，多难更堪怜。\n妙契环中趣，饱参方外禅。\n海涯孤绝处，谁识孝廉船。",
        "dynasty": "宋",
        "collection_info": null
    },
    {
        "uuid": "a905175fc25c813dae10179b9d20f363",
        "title": "次廉布书事三首呈郎中机宜诗韵  其二",
        "author": "吴说",
        "content": "区宇半荆棘，干戈犹未休。\n屡空无计奈，多病不禁愁。\n农具应须办，朝簪便合投。\n全家耕谷口，一饱更何忧。",
        "dynasty": "宋",
        "collection_info": null
    },
    {
        "uuid": "a8322367b93c8f7505a07f874084e4f6",
        "title": "次廉布书事三首呈郎中机宜诗韵  其三",
        "author": "吴说",
        "content": "栖遁云岩下，无人到此边。\n阶庭穿蚓穴，窗户蠹蜗涎。\n寂寞春将老，淹留月再絃。\n羁愁知几许，素髮挽华巅。",
        "dynasty": "宋",
        "collection_info": null
    },
    {
        "uuid": "c9ef6a26b27983111b84a988f57cf9b4",
        "title": "山中元夕",
        "author": "吴说",
        "content": "忆昔观灯夜，维舟天汉湾。\n千官环凤辇，万炬转鳌山。\n异县方营窟，佳辰独掩关。\n悲凉追往事，华髮坐来斑。",
        "dynasty": "宋",
        "collection_info": null
    },
    {
        "uuid": "d63eb025a035bb617954fda65f8309c6",
        "title": "题梁王寺清辩大师房",
        "author": "吴说",
        "content": "云收雾落天围浄，乞与游人眼界宽。\n独恨不当新雪霁，月明来此倚阑干。",
        "dynasty": "宋",
        "collection_info": null
    },
    {
        "uuid": "e2d39e44fc0ea0393b4a4a6261b6ac95",
        "title": "仙都山",
        "author": "吴说",
        "content": "佳住从来说鼎湖，兹游直欲到清都。\n参天玉笋千寻许，堕地金莲十丈无。\n江观便思眠一柱，海山今喜识方壶。\n直须买取鹅溪绢，要画沧洲水墨图。",
        "dynasty": "宋",
        "collection_info": null
    },
    {
        "uuid": "8dc6dcbc51a22bceb0551823e79dbd21",
        "title": "题清芬阁",
        "author": "吴说",
        "content": "乃祖飞英标万古，后来奕叶盛三吴。\n传家孙达吾何慊，配食子陵德不孤。\n秀句至今辉简表，故山从昔锁松梧。\n他年我欲修清供，一盏寒泉一束刍。",
        "dynasty": "宋",
        "collection_info": null
    },
    {
        "uuid": "65de8c09adc14d4d02aed9805a0382af",
        "title": "酬次李辰甫所寄三首  其一",
        "author": "吴说",
        "content": "近知尽室入烟霞，儿女甘贫惯食鲑。\n方外何人差可友，岁阑底处定为家。\n江城潮盛漫秋卤，驿道风高捲霁沙。\n子拾堕樵归未得，能无借地种桃花。",
        "dynasty": "宋",
        "collection_info": null
    },
    {
        "uuid": "5534438737b2fcc840d4b9f2d564ae6f",
        "title": "酬次李辰甫所寄三首  其二",
        "author": "吴说",
        "content": "桐花竹实几时生，桑野秋枯茧未成。\n肯信饥寒能累道，唯余寂寞许寻盟。\n年颜已愧神仙事，江海难忘故旧情。\n何日往来同井陉，清谈清坐到天明。",
        "dynasty": "宋",
        "collection_info": null
    },
    {
        "uuid": "bfbbac598cd728e4f71ec0157b7d4bfa",
        "title": "酬次李辰甫所寄三首  其三",
        "author": "吴说",
        "content": "扁舟东下初乘兴，明月南飞竟失羣。\n田父语言时近道，世人嘲笑尚论文。\n九山敛气横寒野，一坞朝阳聚暖云。\n胜处借人教暂看，后来何必问灵氛。",
        "dynasty": "宋",
        "collection_info": null
    },
    {
        "uuid": "797b4030a9a5618a37d5640f3cf48c8f",
        "title": "题义节夫人传  其一",
        "author": "吴说",
        "content": "国步阽危古所稀，旷无仗节不胜讥。\n得夫人辈戡多难，拨乱兴衰亦庶几。",
        "dynasty": "宋",
        "collection_info": null
    },
    {
        "uuid": "a05e99ff9e6271c174e84cf4b8aa02e9",
        "title": "题义节夫人传  其二",
        "author": "吴说",
        "content": "丈夫效死以成人，何事临危反爱身。\n有腼闺门全节义，伤今思古泪霑巾。",
        "dynasty": "宋",
        "collection_info": null
    },
    {
        "uuid": "09cfe055912daef61e9732f7129b0128",
        "title": "句  其一",
        "author": "吴说",
        "content": "出峡名标第一楼。",
        "dynasty": "宋",
        "collection_info": null
    },
    {
        "uuid": "4dcb6f8d669209176e527d7519e4c4a9",
        "title": "句  其二",
        "author": "吴说",
        "content": "越山长青水长白，越人长家山水国。",
        "dynasty": "宋",
        "collection_info": null
    }
]