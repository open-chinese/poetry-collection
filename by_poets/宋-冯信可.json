[
    {
        "title": "桃源图",
        "author": "冯信可",
        "content": "桃源东迴溪转长，桃花开时春日光。\n幽禽出树乱红落，游鱼吹花流水香。\n山人正住溪之浒，屋角花开自成坞。\n寻源未许武陵人，隐者但作桃花主。\n拄杖穿花来水头，禽鱼亦解识风流。\n往来况有樵云叟，何惜衔杯同唱酬。\n一尊如出桃花色，花落尊中已无迹。\n醉乡泠泠白日闲，黄尘滚滚青山隔。\n明年此日桃花开，何人凈扫溪阴苔。\n我亦天台约刘阮，春风一棹酒船来。",
        "dynasty": "宋",
        "collection_info": null
    }
]