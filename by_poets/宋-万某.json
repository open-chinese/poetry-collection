[
    {
        "uuid": "bc24d6a49cde417c59686c69d821712f",
        "title": "水调歌头 卷尽风和雨",
        "author": "万某",
        "content": "卷尽风和雨，晴日照清秋。\n南山高处回首，潇洒一扁州。\n且向飞霞瀹茗，还归云间书院，何幸有从游。\n随分了公事，同乐与同忧。\n少年事，湖海气，百尺楼。\n萧萧华发，归兴只念故山幽。\n今日聊修故事，□岁大江东去，应念我穷愁。\n不但莼鲈□，杜若访芳洲。",
        "dynasty": "宋",
        "collection_info": null
    },
    {
        "uuid": "69e8a6fabd25cea111b83cf9a93fa0fe",
        "title": "九日南山",
        "author": "万某",
        "content": "南山何峩峩，群峰秀色聚。\n朝晖与夕霭，无□□去住。\n徘徊九折险，萦曲一川注。\n悬崖置屋少，□穴亦可度。\n苍然老楠木，几阅风霜斁。\n孙枝长□许，老干未肯仆。\n昔年重九日，来者必三顾。\n题诗刻峭壁，皆欲寄□□。\n念我独何人，今日追故步。\n凌晨出南门，风雨怯行路。\n不惮登涉难，恐失此日故。\n造物亦随人，晴明送日暮。\n徐行两柏间，杯盘共草具。\n宾僚不鄙我，笑语露情愫。\n他时傥再来，莫指桃源误。",
        "dynasty": "宋",
        "collection_info": null
    }
]