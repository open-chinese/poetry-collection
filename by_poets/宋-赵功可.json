[
    {
        "uuid": "0688af138872e06dc0c10c9cb8fce3a7",
        "title": "八声甘州 渺平沙、莽莽海风吹",
        "author": "赵功可",
        "content": "渺平沙、莽莽海风吹，一寒气崔嵬。\n耿长天欲压，河流不动，云湿如灰。\n帝敕冰花剪刻，飞瑞上燕台。\n马上行人笑，万玉堆豗。\n滉漾天衔晴昼，料酒楼歌馆，都是春回。\n喜丰年有象，贺表四方来。\n仗下貂裘茸帽，拥千宫、齐上紫金杯。\n明朝起，江南驿史，来进宫梅。",
        "dynasty": "宋",
        "collection_info": null
    },
    {
        "uuid": "cf511417eed31eaddb24834a39765e65",
        "title": "氐州第一 杨柳楼深",
        "author": "赵功可",
        "content": "杨柳楼深，推梦乍起，前山一片愁雨。\n嫩绿成云，飞红欲雪，天亦留春不住。\n借问东风，甚飘泊、天涯何许。\n可惜风流，三生杜枚，少年张绪。\n陌上差差携手去。\n怕行到、歌台旧处。\n落日啼鹃，断烟荒草，吟不成谁语。\n听西河、人唱罢，何堪把、江南重赋。\n敲碎琼壶，又前村、数声钟鼓。",
        "dynasty": "宋",
        "collection_info": null
    },
    {
        "uuid": "fc4f96863398bad05efab2318e19166e",
        "title": "曲游春 千树玲珑罩",
        "author": "赵功可",
        "content": "千树玲珑罩，正蒲风微过，梅雨新霁。\n客里幽窗，算无春可到，和愁都闭。\n万种人生计。\n应不似、午天闲睡。\n起来踏碎松阴，萧萧欲动疑水。\n借问归舟归未。\n望柳色烟光，何处明媚。\n抖擞人间，除离情别恨，干坤馀几。\n一笑晴凫起。\n酒醒后、阑干独倚。\n时见双燕飞来，斜阳满地。",
        "dynasty": "宋",
        "collection_info": null
    },
    {
        "uuid": "debd77c8351403a048b2eaf599683af5",
        "title": "声声慢 情痴倦极",
        "author": "赵功可",
        "content": "情痴倦极，天阔归迟，吟魂无力随风。\n月落墙阴，一屏睡睫蒙蒙。\n邯郸平生难记，记花前、犹醉金锺。\n留连处，忽一声山外，吹度晴钟。\n觉来重重追忆，似游尘飞去，那拾遗踪。\n寄谢芳卿，向来曾主芙蓉。\n人间兴亡万感，看千年、与梦皆空。\n披衣起，倚阑干、人在笑中。",
        "dynasty": "宋",
        "collection_info": null
    },
    {
        "uuid": "df6a06ac4bd243e32905ffe07e70cc49",
        "title": "桂枝香 晓天凉露",
        "author": "赵功可",
        "content": "晓天凉露。\n天上玉箫吹，飞声如雨。\n金阙高寒，闲却一庭梅雨。\n漫漫八表尘埃梦，把文章、洗空千古。\n精神一似，风裳水佩，兰皋蘅浦。\n看万里、跳龙跃虎。\n甚花娇英气，剑清尘妩。\n憔悴江南，应念小窗贫女。\n朱楼十二春无际，倚苍寒、青袖如故。\n茶香酒熟，月明风细，试教歌舞。",
        "dynasty": "宋",
        "collection_info": null
    },
    {
        "uuid": "863a421ca770a3146bdde1479670ad1f",
        "title": "绮寮怨 忽忽东风又老",
        "author": "赵功可",
        "content": "忽忽东风又老，冷云吹晚阴。\n疏帘下、茶鼎孤烟，断桥外、梅豆千林。\n江南庾郎憔悴，睡未醒、病酒愁怎禁。\n倚阑干、一扇凉风，看平地、落花如雪深。\n千曲囊中古琴。\n平泉金谷，不堪旧事重寻。\n当日登临。\n都化作、梦销沈。\n元龙丘坟无恙，谁唤起，共论心。\n哀歌怨吟。\n问何似、啼鸟枝上音。",
        "dynasty": "宋",
        "collection_info": null
    },
    {
        "uuid": "c242752745a2e8d2e6c8f7a4c398eb3f",
        "title": "柳梢青 一健如仙",
        "author": "赵功可",
        "content": "一健如仙，东湖烟柳，坐拥吟翁。\n几许功名，百年身世，相见匆匆。\n别来三度秋风。\n怕看见、云间过鸿。\n酒醒灯寒，更残月落，吾美楼中。",
        "dynasty": "宋",
        "collection_info": null
    },
    {
        "uuid": "14637a827048c5e873433b37cc993444",
        "title": "柳梢青 客里凄凉",
        "author": "赵功可",
        "content": "客里凄凉，桐花满地，杜宇深山。\n幸自君来，谁教春去，剪剪轻寒。\n愁怀无语相看。\n谩写入、徽弦自弹。\n小院黄昏，前村风雨，莫倚阑干。",
        "dynasty": "宋",
        "collection_info": null
    }
]