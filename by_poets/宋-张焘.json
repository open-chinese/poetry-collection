[
    {
        "title": "踏莎行 阳复寒根",
        "author": "张焘",
        "content": "阳复寒根，气回枯杆。\n前村昨夜梅初绽。\n谁言造化没偏颇，半开何独南枝暖。\n素艳幽轻，清香远散。\n雪中岂恨和羹晚。\n不知何处误东君，至今不使春拘管。",
        "dynasty": "宋",
        "collection_info": null
    },
    {
        "title": "恨欢迟・恨来迟 淡薄情怀",
        "author": "张焘",
        "content": "淡薄情怀。\n浅缀胭脂。\n独占江梅。\n最好是、严凝苦寒天气，却是开时。\n也不许、桃杏斗妍媸。\n也不许、雪霜相欺。\n又只恐、谁家一声羌笛，落尽南枝。",
        "dynasty": "宋",
        "collection_info": null
    },
    {
        "title": "挽老苏先生",
        "author": "张焘",
        "content": "本朝文物盛西州，独得宗公荐冕旒。\n稷嗣草仪书未奏，茂陵辞客病无瘳。\n一门歆向传家学，二子机云并隽游。\n守蜀无因奠尊酒，素车应满古原头。",
        "dynasty": "宋",
        "collection_info": null
    },
    {
        "title": "耆英会诗",
        "author": "张焘",
        "content": "洛城今昔衣冠盛，韩国园林景物全。\n功在三朝尊二相，数逾九老萃羣贤。\n当时乡社为高会，此日居留许款延。\n多幸不才陪履舄，更惭七十是新年。",
        "dynasty": "宋",
        "collection_info": null
    }
]