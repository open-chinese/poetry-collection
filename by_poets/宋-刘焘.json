[
    {
        "title": "玉交枝・忆秦娥 念谁伴、茜裙翠袖",
        "author": "刘焘",
        "content": "念谁伴、茜裙翠袖。",
        "dynasty": "宋",
        "collection_info": null
    },
    {
        "title": "花心动 偏忆江南",
        "author": "刘焘",
        "content": "偏忆江南，有尘表丰神，世外标格。\n低傍小桥，斜山疏篱，似向陇头曾识。\n暗香孤韵冰雪里，初不怕、春寒要勒。\n问桃杏贤瞒，怎生向前争得。\n省共萧娘笑摘。\n玉纤映琼枝，照人一色。\n澹粉晕酥，多少工夫，到得寿阳宫额。\n再三留待东君看，管都将、别花不惜。\n但只恐、南楼又三弄笛。",
        "dynasty": "宋",
        "collection_info": null
    },
    {
        "title": "八宝妆 门掩黄昏",
        "author": "刘焘",
        "content": "门掩黄昏，画堂人寂，暮雨乍收残暑。\n帘卷疏星门户悄，隐隐严城钟鼓。\n空街烟暝半开，斜日朦胧，银河澄淡风凄楚。\n还是凤楼人远，桃源无路。\n惆怅夜久星繁，碧空望断，玉箫声在何处。\n念谁伴、茜裙翠袖，共携手、瑶台归去。\n对修竹、森森院宇。\n曲屏香暖凝沈炷。\n问对酒当歌，情怀记得刘郎否。",
        "dynasty": "宋",
        "collection_info": null
    },
    {
        "title": "转调满庭芳・满庭芳 风急霜浓",
        "author": "刘焘",
        "content": "风急霜浓，天低云淡，过来孤雁声切。\n雁儿且住，略听自家说。\n你是离群到此，我共那人才相别。\n松江岸，黄芦影里，天更待飞雪。\n声声肠欲断，和我也、泪珠点点成血。\n一江流水，流也呜咽。\n告你高飞远举，前程事、永没磨折。\n须知道、飘零聚散，终有见时节。",
        "dynasty": "宋",
        "collection_info": null
    },
    {
        "title": "菩萨蛮 小红桃脸花中笑",
        "author": "刘焘",
        "content": "小红桃脸花中笑。\n笑中花脸桃红小。\n垂柳拂帘低。\n低帘拂柳垂。\n袅花风鬓绕。\n绕鬓风花袅。\n归路月沈西。\n西沈月路归。",
        "dynasty": "宋",
        "collection_info": null
    },
    {
        "title": "菩萨蛮 簟纹双映冰肌艳",
        "author": "刘焘",
        "content": "簟纹双映冰肌艳。\n艳肌冰映双纹簟。\n窗外竹生风。\n风生竹外窗。\n点红潮醉脸。\n脸醉潮红点。\n廊上月昏黄。\n黄昏月上廊。",
        "dynasty": "宋",
        "collection_info": null
    },
    {
        "title": "菩萨蛮 露盘金冷初阑暑",
        "author": "刘焘",
        "content": "露盘金冷初阑暑。\n暑阑初冷金盘露。\n风细引鸣蛩。\n蛩鸣引细风。\n雨零愁远路。\n路远愁零雨。\n空醉一尊同。\n同尊一醉空。",
        "dynasty": "宋",
        "collection_info": null
    },
    {
        "title": "菩萨蛮 屑琼霏玉堆檐雪",
        "author": "刘焘",
        "content": "屑琼霏玉堆檐雪。\n雪檐堆玉霏琼屑。\n山远对眉攒。\n攒眉对远山。\n拆梅寒映月。\n月映寒梅拆。\n阑倚暂愁宽。\n宽愁暂倚阑。",
        "dynasty": "宋",
        "collection_info": null
    },
    {
        "title": "菩萨蛮 湿花春雨如珠泣",
        "author": "刘焘",
        "content": "湿花春雨如珠泣。\n泣珠如雨春花湿。\n花枕并敧斜。\n斜敧并枕花。\n织文回字密。\n密字回文织。\n嗟更数年华。\n华年数更嗟。",
        "dynasty": "宋",
        "collection_info": null
    },
    {
        "title": "菩萨蛮 润肌饶汗香红沁",
        "author": "刘焘",
        "content": "润肌饶汗香红沁。\n沁红香汗饶肌润。\n低槛小山围。\n围山小槛低。\n枕横钗坠鬓。\n鬓坠钗横枕。\n归梦与郎期。\n期郎与梦归。",
        "dynasty": "宋",
        "collection_info": null
    },
    {
        "title": "菩萨蛮 绿窗斜动摇风竹",
        "author": "刘焘",
        "content": "绿窗斜动摇风竹。\n竹风摇动斜窗绿。\n虚恍夕凉初。\n初凉夕恍虚。\n曲眉愁翠蹙。\n蹙翠愁眉曲。\n无雁寄书来。\n来书寄雁无。",
        "dynasty": "宋",
        "collection_info": null
    },
    {
        "title": "菩萨蛮 雪窗寒听孤灯灭",
        "author": "刘焘",
        "content": "雪窗寒听孤灯灭。\n灭灯孤听寒窗雪。\n残漏惜衾闲。\n闲衾惜漏残。\n说时常恨别。\n别恨常时说。\n还不奈宵寒。\n寒宵奈不还。",
        "dynasty": "宋",
        "collection_info": null
    },
    {
        "title": "同友人泛舟至仁王",
        "author": "刘焘",
        "content": "青秧出水细于鍼，嫩叶初齐绿未深。\n又是一年春欲尽，杖藜乘兴足幽寻。",
        "dynasty": "宋",
        "collection_info": null
    },
    {
        "title": "题召伯埭斗野亭",
        "author": "刘焘",
        "content": "地势如披掌，天形似覆盘。\n三星罗户牖，北斗挂阑干。\n晚色芙蕖静，秋香桂子寒。\n更无山碍眼，剩觉水云宽。",
        "dynasty": "宋",
        "collection_info": null
    },
    {
        "title": "题朱邑墓",
        "author": "刘焘",
        "content": "古木森森覆墓亭，大农祠在古桐城。\n后来为政应千辈，能使斯民独有情。",
        "dynasty": "宋",
        "collection_info": null
    },
    {
        "title": "蝶",
        "author": "刘焘",
        "content": "聚作梨梢白，轻争柳絮狂。\n夜来花裏宿，通体牡丹香。",
        "dynasty": "宋",
        "collection_info": null
    },
    {
        "title": "罨画溪",
        "author": "刘焘",
        "content": "竹林深处杜鹃啼，两岩青青草色齐。\n欲识人间真罨画，朱籐倒影入清溪。",
        "dynasty": "宋",
        "collection_info": null
    },
    {
        "title": "宿华严院",
        "author": "刘焘",
        "content": "夜宿雾山雾，晨茹芝山芝。\n年来嗜好衰，但与青山宜。\n登临意未惬，出户车已脂。\n王事有期程，爱山岂余私。\n崎岖田野间，食寝将安之。\n天寒未落日，税驾忽在兹。\n二山已陈迹，兹处尤新奇。\n翠竹与黄花，一一对山扉。\n对景自忘言，若与予心期。\n眠云饱山色，那得困与饥。\n山僧喜我来，迎我留新诗。\n我有爱山痴，山僧知不知。",
        "dynasty": "宋",
        "collection_info": null
    },
    {
        "title": "题乐平寺",
        "author": "刘焘",
        "content": "名蓝占幽寂，花木深禅房。\n开轩俯芳流，竹风终日凉。\n谓此已胜绝，坐可雄诸方。\n谁知槿篱外，古木鬰苍苍。\n下有湍激涧，珠玉鸣琅珰。\n何当开松门，两岸安石床。\n尽发溪山奇，枕流挈其芳。\n他年我重来，君子留徜徉。",
        "dynasty": "宋",
        "collection_info": null
    }
]