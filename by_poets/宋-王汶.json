[
    {
        "uuid": "f8a0e925e02cc781fbd77b247914502f",
        "title": "水心先生墓下作",
        "author": "王汶",
        "content": "排云上殊庭，备物俨神道。\n含酸步逶迤，积疹思遐漂。\n乘风来帝旁，驾说落穷岛。\n百圣集会期，万化资斧藻。\n瞻前凤漂漂，顾后龙矫矫。\n宝璐列中华，韶音被夷獠。\n肃肃阙里墙，萋萋墓林草。\n谁尸两楹梦，而復悲一老。\n曩余稚养蒙，今日幸茹蓼。\n超然欲径陈，窅尔竟虚抱。\n育德德何成，果行行何造。\n沔彼江海流，不纳此行潦。\n青松露珠团，怪石紫烟遶。\n千年万年垂，封树等穹昊。",
        "dynasty": "宋",
        "collection_info": null
    },
    {
        "uuid": "40376ebc09c50dacf95f394b042d170b",
        "title": "寄韩涧泉三首  其一",
        "author": "王汶",
        "content": "达人贵适己，脱屣离王庭。\n袖此转物手，悦我违俗醒。\n睆彼岐山鸟，扬光来青冥。\n岂其览德辉，而肯啄腐腥。\n翻云吐嘉音，濯露洁修翎。\n纷纷世网密，何由觌尔形。",
        "dynasty": "宋",
        "collection_info": null
    },
    {
        "uuid": "c4842c67c500de9ab42df02ba22674ab",
        "title": "寄韩涧泉三首  其二",
        "author": "王汶",
        "content": "在困多促促，长怀特栖者。\n崔嵬玉山岑，今谁秣余马。\n朝随涧云浮，暮逐涧泉泻。\n光仪俨神交，晤言寄心写。\n食鱼不知肥，采菊不盈把。\n愿垂白日影，照我蔀屋下。",
        "dynasty": "宋",
        "collection_info": null
    },
    {
        "uuid": "730790a0d5b34cb6fb947da9354f0c0b",
        "title": "寄韩涧泉三首  其三",
        "author": "王汶",
        "content": "浮荣安可搴，高蹈何恨早。\n处则为远志，出则为小草。\n修名随风翔，嘉遯若龙矫。\n栖迟二十年，匣此不世宝。\n灏露团红兰，凉吹发清昊。\n因知吐芳讯，慰我夙昔抱。",
        "dynasty": "宋",
        "collection_info": null
    },
    {
        "uuid": "c73eeb77ae5e6dd032fb1abbeab563ba",
        "title": "送应显夫之上饶",
        "author": "王汶",
        "content": "细雨杏花斑，飞飞燕子还。\n人随烟棹去，门对钓矶閒。\n晓月偏惊梦，春云不离山。\n定知多好句，音问盍相关。",
        "dynasty": "宋",
        "collection_info": null
    },
    {
        "uuid": "6d52147d45d3d732b75cd9f431b27a68",
        "title": "寄葛元成",
        "author": "王汶",
        "content": "子规啼不歇，君向越山听。\n既已疎吟伴，谁当共酒瓶。\n松花全是粉，柳絮半为萍。\n自笑无生计，閒笺相鹤经。",
        "dynasty": "宋",
        "collection_info": null
    },
    {
        "uuid": "3a0602a715190754fa3d62bd769cc95f",
        "title": "有怀蔡贯之子与",
        "author": "王汶",
        "content": "相看计尽非，息影更何疑。\n几日雁初过，一冬寒较迟。\n竹宜和雪看，梅好带花移。\n只此清贫趣，知心者是谁。",
        "dynasty": "宋",
        "collection_info": null
    }
]