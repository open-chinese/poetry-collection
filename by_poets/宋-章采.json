[
    {
        "title": "摇摇花行",
        "author": "章采",
        "content": "摇摇花，长安城南道。\n小草欣欣造物匀，三月来来野田好。\n女郎厌踏王孙园，出郊更觉春嫣然。\n五家蹙成锦绣谷，双鬟妙舞玳瑁筵。\n合欢扇裁七宝月，荫步盖簇空青天。\n分司自讼狂惊坐，拾遗劝我莫近前。\n此时摇摇绝低小，媚紫得映车閒钿。\n幸承踏歌罗袜暖，偶荷细摘春心怜。\n岂如黄土冈头古柟树，花开花落无人觑。\n一枝折顿固弗班，五陵隽赏初何预。\n呜呼世无赏音兮竟大奇，古柟苍苍云雨垂。",
        "dynasty": "宋",
        "collection_info": null
    },
    {
        "title": "秋日过清江傅聘君石溪隠居",
        "author": "章采",
        "content": "有美人如玉，招寻故意长。\n山衣犹芰制，野饭只菰粱。\n秋入遥空白，霜飞一叶黄。\n年年三径裏，来往有求羊。",
        "dynasty": "宋",
        "collection_info": null
    },
    {
        "title": "九江庾楼作  其一",
        "author": "章采",
        "content": "去晋千年后，风流尚庾郎。\n地收三楚大，天过两淮长。\n北望惊尘暗，西归短髮苍。\n空留江上月，夜夜照兴亡。",
        "dynasty": "宋",
        "collection_info": null
    },
    {
        "title": "九江庾楼作  其二",
        "author": "章采",
        "content": "结架思梁日，登临忆汉年。\n佳游惊我老，孤思为谁牵。\n春水江湖大，夕阳天地偏。\n萋萋青草外，何处是秦川。",
        "dynasty": "宋",
        "collection_info": null
    },
    {
        "title": "发兴",
        "author": "章采",
        "content": "主静观心妙，耽奇发兴长。\n兰边招翡翠，梧下待鸾凰。\n天地东风绿，江湖西日黄。\n灵修犹浩荡，谁与玩琼芳。",
        "dynasty": "宋",
        "collection_info": null
    },
    {
        "title": "武昌南楼怀古",
        "author": "章采",
        "content": "青虬修士去遒遒，黄鹤飞仙苒苒游。\n北望日边秦树远，西来雪外蜀江浮。\n吴时宫殿千年梦，晋国风尘万里愁。\n今古茫茫无限事，月明倚遍庾公楼。",
        "dynasty": "宋",
        "collection_info": null
    },
    {
        "title": "滕王阁",
        "author": "章采",
        "content": "佩玉鸣銮一笑空，至今华观迭青穹。\n西山残雨虹腰白，南浦骄阳雁背红。\n几度登临添感慨，半生漂泊老英雄。\n槛前犹是唐年水，曾见王郎泛短篷。",
        "dynasty": "宋",
        "collection_info": null
    },
    {
        "title": "武昌江汉亭忆南轩",
        "author": "章采",
        "content": "亭下双来绿玉虬，岷嶓万里会吴头。\n江穿南北天心过，汉接东西地脉流。\n水上龙争方一梦，山中鹊起已千秋。\n张刘精爽知何在，安得同来赋远游。",
        "dynasty": "宋",
        "collection_info": null
    },
    {
        "title": "别鄂倅赵有孚",
        "author": "章采",
        "content": "芙蓉花下把离觞，江汉秋生夕涨凉。\n騕褭神驹行地急，迢遥仙鹤去天长。\n蜀兵未解星辰赤，淮哨将来日月黄。\n近世平戎无好手，请陈上策献君王。",
        "dynasty": "宋",
        "collection_info": null
    },
    {
        "title": "花树",
        "author": "章采",
        "content": "风吹花树昨朝红，今日看花树已空。\n可惜天高花薄命，年年开落只由风。",
        "dynasty": "宋",
        "collection_info": null
    }
]