[
    {
        "uuid": "0316bddeaa11228dcef1876a53f99af6",
        "title": "传言玉女 璧月珠星",
        "author": "赵善扛",
        "content": "璧月珠星，辉映小桃秾李。\n化工容易，与人间富贵。\n东风巷陌，春在暖红温翠。\n人来人去，笑歌声里。\n油壁青骢，第一番共燕喜。\n举头天上，有如人意。\n歌传乐府，犹是升平风味。\n明朝须判，醉眠花底。",
        "dynasty": "宋",
        "collection_info": null
    },
    {
        "uuid": "cee7f53447ecb58bc334f7569942ae4f",
        "title": "好事近 风动一川花",
        "author": "赵善扛",
        "content": "风动一川花，摇漾影迷红碧。\n人立杏花阴下，泛光风袭袭。\n琼枝碧月互相辉，春容泫将夕。\n罗盖暗承花雾，渍鲛绡香湿。",
        "dynasty": "宋",
        "collection_info": null
    },
    {
        "uuid": "0e0777df6f752f7b930cf3dd70b260fd",
        "title": "重叠金・菩萨蛮 楚宫杨柳依依碧",
        "author": "赵善扛",
        "content": "楚宫杨柳依依碧。\n遥山翠隐横波溢。\n绝艳照秾春。\n春光欲醉人。\n纤纤芳草嫩。\n微步轻罗衬。\n花戴满头归。\n游蜂花上飞。",
        "dynasty": "宋",
        "collection_info": null
    },
    {
        "uuid": "1abe60b8c5e19687190373306ac065e3",
        "title": "重叠金・菩萨蛮 玉关芳草黏天碧",
        "author": "赵善扛",
        "content": "玉关芳草黏天碧。\n春风万里思行客。\n骑马向风嘶。\n道归犹未归。\n南云新有雁。\n望眼愁边断。\n膏沐为谁容。\n倚楼烟雨中。",
        "dynasty": "宋",
        "collection_info": null
    },
    {
        "uuid": "8581e53180e3e391d80041723da1251a",
        "title": "重叠金・菩萨蛮 一川花月青春夜",
        "author": "赵善扛",
        "content": "一川花月青春夜。\n玉容依约花阴下。\n月照曲阑干。\n红绡挹露寒。\n袖香温素手。\n意铄金卮酒。\n香远绣帘开。\n画楼吹落梅。",
        "dynasty": "宋",
        "collection_info": null
    },
    {
        "uuid": "8fa872e34f5c14d9d9fc7e153ca3b66b",
        "title": "十拍子・破阵子 柳絮飞时绿暗",
        "author": "赵善扛",
        "content": "柳絮飞时绿暗，荼䕷开后春酣。\n花外青帘迷酒思，陌上晴光收翠岚。\n佳辰三月三。\n解佩人逢游女，踏青草斗宜男。\n醉倚画阑阑槛北，梦绕清江江水南。\n飞鸾与共骖。",
        "dynasty": "宋",
        "collection_info": null
    },
    {
        "uuid": "552cdb54a1adae524c48db4c888b8176",
        "title": "青玉案 一年陌上寻芳意",
        "author": "赵善扛",
        "content": "一年陌上寻芳意。\n想人在、东风里。\n褪粉销红春有几。\n青翰飞去，紫云凝伫，往事如流水。\n烟横极浦山无际。\n暗解明珰问谁寄。\n乡在温柔何处是。\n轮囷香雾，静深庭院，帘影参差翠。",
        "dynasty": "宋",
        "collection_info": null
    },
    {
        "uuid": "d4e002ff5042e96c4128ee3cf7232a9c",
        "title": "烛影摇红 桃李墙头",
        "author": "赵善扛",
        "content": "桃李墙头，向人都似他年意。\n舞丝千丈扬晴光，骀青春无际。\n花气熏人自醉。\n傍垂杨、行行缓辔。\n倦游无奈，回首云山，归期犹未。\n玉锁楼空，鸟啼花外东风起。\n少年恩怨付波流，吟望朱阑倚。\n冉冉尘生客袂。\n对尊前、高情暂寄。\n洞天一笑，仙驭乘空，姑峰凝翠。",
        "dynasty": "宋",
        "collection_info": null
    },
    {
        "uuid": "166a1898aa2afddce793688e94c88db5",
        "title": "谒金门 新雨霁",
        "author": "赵善扛",
        "content": "新雨霁。\n开遍满园桃李。\n波暖池塘风细细。\n一双花鸭戏。\n唤起春融睡美。\n扶醉宿妆慵理。\n移步避入花影里。\n绣裙低窣地。",
        "dynasty": "宋",
        "collection_info": null
    },
    {
        "uuid": "08b06c8399cfa5a28e939bb6e44db0bd",
        "title": "宴清都 疏柳无情绪",
        "author": "赵善扛",
        "content": "疏柳无情绪。\n都不管、渡头行客欲去。\n犹依赖得，玉光万顷，为人留住。\n相从岁月如骛，叹回首、离歌又赋。\n更举目、斜照沈沈，西风剪剪秋墅。\n君行定忆南池，歌筵舞地，花晨月午。\n八砖步日，三雍奏乐，送君云路。\n别情未抵遗爱，试听取、湖山共语。\n便可能、无意同倾，一尊露醑。",
        "dynasty": "宋",
        "collection_info": null
    },
    {
        "uuid": "1c58c0c0db8001f63cbc3e8187ebebc8",
        "title": "小重山 汲水添瓶恰换花",
        "author": "赵善扛",
        "content": "汲水添瓶恰换花。\n蜂儿争要采，打窗纱。\n青春谁与度年花。\n弦索暗，无绪几曾拿。\n春思正交加。\n马蹄声错认，客还家。\n花笺欲写寄天涯。\n羞人见，罗袖急忙遮。",
        "dynasty": "宋",
        "collection_info": null
    },
    {
        "uuid": "590beee118a5d65f715d9b5514fbad0e",
        "title": "感皇恩 七十古来稀",
        "author": "赵善扛",
        "content": "七十古来稀，吾生已半。\n莫把身心自萦绊。\n据他缘分，且恁随时消遣。\n但知逢酒饮，逢花看。\n林泉有约，风光无限。\n日上花梢起来晚。\n芒鞋竹杖，信步水村山馆。\n更寻三两个，清闲伴。",
        "dynasty": "宋",
        "collection_info": null
    },
    {
        "uuid": "07af216d328cad2f499c08beb5ae4995",
        "title": "贺新郎 昼永重帘卷",
        "author": "赵善扛",
        "content": "昼永重帘卷。\n乍池塘、一番过雨，芰荷初展。\n竹引新梢半含粉，绿荫扶疏满院。\n过花絮、蝶稀蜂懒。\n窗户沈沈人不到，伴清幽、时有流莺啭。\n凝思久，意何限。\n玉钗坠枕风鬟颤。\n湛虚堂、壶冰莹彻，簟波零乱。\n自是仙姿清无暑，月影空垂素扇。\n破午睡、香销馀篆。\n一枕湖山千里梦，正白苹烟棹归来晚。\n云弄碧，楚天远。",
        "dynasty": "宋",
        "collection_info": null
    },
    {
        "uuid": "c2ebc26a181fecf68c113773f8eb54fe",
        "title": "喜迁莺 韶华骀荡",
        "author": "赵善扛",
        "content": "韶华骀荡。\n看化工尽力，安排春仗。\n薄雾霏烟，软风轻日，物态与人交畅。\n鸟生弄巧千调，楼影垂空十丈。\n乱花柳，粲宝钿缨络、采丝帷帐。\n佳赏。\n辉艳冶，笑语盈盈，花面交相向。\n歌运长缫，酒凝深碧，和气盎然席上。\n好春易苦风雨，人意难逢舒放。\n但拍掌。\n醉陶然一笑，忘形天壤。",
        "dynasty": "宋",
        "collection_info": null
    },
    {
        "uuid": "eafd73c7a96925c9dc0c949f46eef8aa",
        "title": "春辞",
        "author": "赵善扛",
        "content": "碧落初明月未收，露华香滴杏梢头。\n玉阑干外东风暖，人在重云第几楼。",
        "dynasty": "宋",
        "collection_info": null
    },
    {
        "uuid": "972041d46c4dc4a68e78c8ae9c79659c",
        "title": "瑞云雀偈",
        "author": "赵善扛",
        "content": "日日飞鸣宣妙旨，幻华起灭復何疑。\n可怜多少风尘客，去去来来只自欺。",
        "dynasty": "宋",
        "collection_info": null
    },
    {
        "uuid": "8c60a9ec2987b79f05c6617a1c5253b2",
        "title": "丽人行",
        "author": "赵善扛",
        "content": "桃叶山前宫漏迟，宫人傍辇持花枝。\n君王喜凭绛仙立，殿脚争画双长眉。\n欲抱琵琶弹出塞，结绮临春时事改。\n井边忽见张丽华，忍听后庭歌一再。",
        "dynasty": "宋",
        "collection_info": null
    },
    {
        "uuid": "ffa5456c30a7b3fc363ac6f2cc849276",
        "title": "题大安铺",
        "author": "赵善扛",
        "content": "行役何时歇，崇安復大安。\n已惊桥壹线，更畏岭千盘。\n过雨吹烟碧，近风落叶丹。\n僧闲吾每羡，今日共蹒跚。",
        "dynasty": "宋",
        "collection_info": null
    },
    {
        "uuid": "db2e6a47a0fd58096f4a6ab0edabb694",
        "title": "句",
        "author": "赵善扛",
        "content": "相思情不极，有梦到愁边。",
        "dynasty": "宋",
        "collection_info": null
    }
]