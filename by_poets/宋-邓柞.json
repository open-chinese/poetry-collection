[
    {
        "uuid": "ce30f6ad9816d7e621e748c648faef64",
        "title": "新岭庵  其一",
        "author": "邓柞",
        "content": "千尺长松矗太清，倚松栋宇与云平。\n凭阑只恐西风起，吹上青冥九万程。",
        "dynasty": "宋",
        "collection_info": null
    },
    {
        "uuid": "2b63ce697edc9697fdcbeeecf5a7357d",
        "title": "新岭庵  其二",
        "author": "邓柞",
        "content": "三径从来半草莱，席门那为故人开。\n自惭不是梧桐树，安得朝阳鸣凤来。",
        "dynasty": "宋",
        "collection_info": null
    },
    {
        "uuid": "1c11c2a22ccd43ff2221d5d7db96140c",
        "title": "新岭庵  其三",
        "author": "邓柞",
        "content": "彭泽思归意末成，折腰五斗谩劳生。\n何如张翰秋风起，便忆鲈鱼莼菜羹。",
        "dynasty": "宋",
        "collection_info": null
    },
    {
        "uuid": "0d8a8be4a566ebdc2a6451456fa0858d",
        "title": "新岭庵  其四",
        "author": "邓柞",
        "content": "厌从薄宦思莲幕，思见故人映玉山。\n须信人生贵适志，相逢樽酒且开颜。",
        "dynasty": "宋",
        "collection_info": null
    },
    {
        "uuid": "a634d5517b7d2d42e0f52bcb6162f6a9",
        "title": "新岭庵  其五",
        "author": "邓柞",
        "content": "笔下文章信有神，西来避地不无因。\n要看银河从天落，一洗人间万古尘。",
        "dynasty": "宋",
        "collection_info": null
    },
    {
        "uuid": "e611041cb9437c6faae197c0fc8ce4e9",
        "title": "新岭庵  其六",
        "author": "邓柞",
        "content": "中原回首涕沾裳，谁是当时柱石强。\n会唤谪仙天上去，扶将日毂出扶桑。",
        "dynasty": "宋",
        "collection_info": null
    },
    {
        "uuid": "a9089667171b97c45486d34ecc9de7f3",
        "title": "谒姜相祠坟",
        "author": "邓柞",
        "content": "布衣崛起秉洪钧，料事当年若有神。\n三尺孤坟封马鬣，一时直道犯龙鳞。\n从容未见回天力，流落空闻弃海滨。\n頼有高人秦处士，不妨筑室作居邻。",
        "dynasty": "宋",
        "collection_info": null
    },
    {
        "uuid": "df9685ddc829290b0526f00dbd6d2bd9",
        "title": "题白莲院",
        "author": "邓柞",
        "content": "古树纷纷千嶂雨，远寺鸣钟迷处所。\n一水东流浮落花，隔云应有秦人住。\n海风不断长松路，万籁寒生苍玉麈。\n此去江南山更深，桄榔叶暗猨啼苦。",
        "dynasty": "宋",
        "collection_info": null
    }
]