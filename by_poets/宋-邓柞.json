[
    {
        "uuid": "3fd35157855a27753813de6eec22be22",
        "title": "新岭庵  其一",
        "author": "邓柞",
        "content": "千尺长松矗太清，倚松栋宇与云平。\n凭阑只恐西风起，吹上青冥九万程。",
        "dynasty": "宋",
        "collection_info": null
    },
    {
        "uuid": "d46bdc513d59ac696ca84fa57cda6212",
        "title": "新岭庵  其二",
        "author": "邓柞",
        "content": "三径从来半草莱，席门那为故人开。\n自惭不是梧桐树，安得朝阳鸣凤来。",
        "dynasty": "宋",
        "collection_info": null
    },
    {
        "uuid": "14ef4495c99cebfbb63300b2fe2ec0c8",
        "title": "新岭庵  其三",
        "author": "邓柞",
        "content": "彭泽思归意末成，折腰五斗谩劳生。\n何如张翰秋风起，便忆鲈鱼莼菜羹。",
        "dynasty": "宋",
        "collection_info": null
    },
    {
        "uuid": "a9fe2c534e55d645f82119ab9b90a1f9",
        "title": "新岭庵  其四",
        "author": "邓柞",
        "content": "厌从薄宦思莲幕，思见故人映玉山。\n须信人生贵适志，相逢樽酒且开颜。",
        "dynasty": "宋",
        "collection_info": null
    },
    {
        "uuid": "dfbb5a5c0043daef4e77c0f70a49886a",
        "title": "新岭庵  其五",
        "author": "邓柞",
        "content": "笔下文章信有神，西来避地不无因。\n要看银河从天落，一洗人间万古尘。",
        "dynasty": "宋",
        "collection_info": null
    },
    {
        "uuid": "ed8ba427c898c3ce8411361a9cf38dc5",
        "title": "新岭庵  其六",
        "author": "邓柞",
        "content": "中原回首涕沾裳，谁是当时柱石强。\n会唤谪仙天上去，扶将日毂出扶桑。",
        "dynasty": "宋",
        "collection_info": null
    },
    {
        "uuid": "8d0604b32f757472b924f992c362adfe",
        "title": "谒姜相祠坟",
        "author": "邓柞",
        "content": "布衣崛起秉洪钧，料事当年若有神。\n三尺孤坟封马鬣，一时直道犯龙鳞。\n从容未见回天力，流落空闻弃海滨。\n頼有高人秦处士，不妨筑室作居邻。",
        "dynasty": "宋",
        "collection_info": null
    },
    {
        "uuid": "67aed41fff2a0707eceefdab961fda85",
        "title": "题白莲院",
        "author": "邓柞",
        "content": "古树纷纷千嶂雨，远寺鸣钟迷处所。\n一水东流浮落花，隔云应有秦人住。\n海风不断长松路，万籁寒生苍玉麈。\n此去江南山更深，桄榔叶暗猨啼苦。",
        "dynasty": "宋",
        "collection_info": null
    }
]