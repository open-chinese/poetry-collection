[
    {
        "uuid": "372932f163d66a7504068e237d2ea890",
        "title": "登粤秀山",
        "author": "李春叟",
        "content": "宇宙皇图远，山川霸气收。\n唯余汉时月，犹照越台秋。\n天迥明城树，云空敛海楼。\n清光对尊酒，莫作古今愁。",
        "dynasty": "宋",
        "collection_info": null
    },
    {
        "uuid": "9508045ef430739294fa159d099a7296",
        "title": "文丞相兵挫循州诗以迓之",
        "author": "李春叟",
        "content": "手持兵甲挽天河，铁石心肝尚枕戈。\n宾客三千毛遂少，将军百万李陵多。\n风波如此子焉往，天道不然人奈何。\n岭海书生今已老，天涯无石为君磨。",
        "dynasty": "宋",
        "collection_info": null
    },
    {
        "uuid": "ccf8291830cbd4f20446c4bec8c08a07",
        "title": "送熊飞将军赴文丞相麾下",
        "author": "李春叟",
        "content": "龙泉出匣鬼神惊，猎猎霜风送客程。\n白髮垂堂千里别，丹心报国一身轻。\n划开云路衝牛斗，挽落天河洗甲兵。\n马革裹尸真壮士，阳关莫作断肠声。",
        "dynasty": "宋",
        "collection_info": null
    },
    {
        "uuid": "636a957c426eeac0164ac21b8bc0635e",
        "title": "钓鳌台",
        "author": "李春叟",
        "content": "谁把渔竿老渭滨，拨开尘鞅对清熏。\n干坤浩荡台非旧，湖海凄凉我接君。\n有客携家来上冢，无人载酒共论文。\n山阴兴尽空归去，何处天风落五云。",
        "dynasty": "宋",
        "collection_info": null
    },
    {
        "uuid": "9d8ab034e508b87fa38d8b6b4bd0a383",
        "title": "輓赵秋晓  其一",
        "author": "李春叟",
        "content": "秀出天潢一派来，广寒早折桂枝回。\n生前笑破春风面，尽把浮名付酒杯。",
        "dynasty": "宋",
        "collection_info": null
    },
    {
        "uuid": "46b51b0c123c848d8f2904c6b6a6cc11",
        "title": "輓赵秋晓  其二",
        "author": "李春叟",
        "content": "蓦地刚风折羽翰，懒将勋业镜中看。\n时危羞佩黄金印，乍可无毡作冷官。",
        "dynasty": "宋",
        "collection_info": null
    },
    {
        "uuid": "da5d8b16157bddd3f6cf9f2d3983abab",
        "title": "輓赵秋晓  其三",
        "author": "李春叟",
        "content": "百尺楼中眼孔高，气吞余子等儿曹。\n才名赫赫天公妬，罚作人间诗酒豪。",
        "dynasty": "宋",
        "collection_info": null
    },
    {
        "uuid": "0aed51e9e414ceaba222800d8abd1f88",
        "title": "輓赵秋晓  其四",
        "author": "李春叟",
        "content": "箧中遗藁墨犹新，门外池塘草自春。\n邻笛一声肠欲断，骚坛失却倚楼人。",
        "dynasty": "宋",
        "collection_info": null
    },
    {
        "uuid": "b4d630acada3de0f62ac9c1ffc2463bd",
        "title": "輓赵秋晓  其五",
        "author": "李春叟",
        "content": "世上纷纷白首翁，老天何独死英雄。\n想应仙魄乘风去，犹在蓬莱第一峰。",
        "dynasty": "宋",
        "collection_info": null
    },
    {
        "uuid": "4e7b02071314cb148d5169ad9eb3a1b4",
        "title": "輓赵秋晓  其六",
        "author": "李春叟",
        "content": "五十年间富贵中，生来玉树饱春风。\n买臣晚贵成何事，那得全归似此翁。",
        "dynasty": "宋",
        "collection_info": null
    },
    {
        "uuid": "0269b3b6860e16bedb5be0883b726dee",
        "title": "輓赵秋晓  其七",
        "author": "李春叟",
        "content": "森森兰玉出庭闱，突过燕山桂五枝。\n六逸风流谁得似，君家箇箇是麟儿。",
        "dynasty": "宋",
        "collection_info": null
    },
    {
        "uuid": "bb795fb41b6686d7ed1b3226252594e7",
        "title": "题云溪寺",
        "author": "李春叟",
        "content": "杖屦前溪踏晓霜，僧茶那定搅饥肠。\n不如乘此清风去，觅取留侯辟谷方。",
        "dynasty": "宋",
        "collection_info": null
    },
    {
        "uuid": "b3d4bda4182fde293b4c1b8d41c1e25c",
        "title": "哭张元吉",
        "author": "李春叟",
        "content": "时平持论易，世否见才难。\n孤柱支颠厦，危船上急滩。",
        "dynasty": "宋",
        "collection_info": null
    }
]