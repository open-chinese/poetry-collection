[
    {
        "uuid": "fa4d2393c9691681b0d14a17a33de924",
        "title": "颂古八首  其一",
        "author": "释元聪",
        "content": "释尊拈起枝花，分明勾贼破家。\n致令千古之下，儿孙逐恶随邪。",
        "dynasty": "宋",
        "collection_info": null
    },
    {
        "uuid": "15327ca6d6fefa312a279474631b30c7",
        "title": "颂古八首  其二",
        "author": "释元聪",
        "content": "倒腹倾肠说向伊，不知何故尚迟疑。\n只今便好猛提取，莫待天明失却鷄。",
        "dynasty": "宋",
        "collection_info": null
    },
    {
        "uuid": "6e548280598628218564e6e3c5115db7",
        "title": "颂古八首  其三",
        "author": "释元聪",
        "content": "一下兰桡蓦口鞭，大洋海底火烧天。\n父南子北家何许，风满长空月满船。",
        "dynasty": "宋",
        "collection_info": null
    },
    {
        "uuid": "06156768c164354a4efd6a89a5adfd87",
        "title": "颂古八首  其四",
        "author": "释元聪",
        "content": "钻头闹蓝远侍者，刺脑胶盆老赵州。\n两箇人前夸好手，面皮三寸不知羞。",
        "dynasty": "宋",
        "collection_info": null
    },
    {
        "uuid": "a3097cae6c605bd51d95fee021db7a9f",
        "title": "颂古八首  其五",
        "author": "释元聪",
        "content": "明明道不说，此理凭谁识。\n春风一阵来，满径花狼籍。",
        "dynasty": "宋",
        "collection_info": null
    },
    {
        "uuid": "21e6e2835afb89b4415f839db8f2cbb3",
        "title": "颂古八首  其六",
        "author": "释元聪",
        "content": "只知瞻礼紫金容，不觉脑门遭霹雳。\n平生心胆向人倾，相识还同不相识。",
        "dynasty": "宋",
        "collection_info": null
    },
    {
        "uuid": "a8c3672f85f69ad911f7be666d2786ac",
        "title": "颂古八首  其七",
        "author": "释元聪",
        "content": "松阴行不尽，疎雨下无时。\n世事几兴废，山中人未知。",
        "dynasty": "宋",
        "collection_info": null
    },
    {
        "uuid": "b78a653a7efad45768f7b28042a78bb1",
        "title": "颂古八首  其八",
        "author": "释元聪",
        "content": "因我得礼你，莫放屁撒屎。\n带累天下人，错认自家底。",
        "dynasty": "宋",
        "collection_info": null
    },
    {
        "uuid": "073d8b2f82a1f846170c51ef112f9982",
        "title": "临终辞众偈",
        "author": "释元聪",
        "content": "来未尝来，去未尝去。\n七十四年，月印寒渚。",
        "dynasty": "宋",
        "collection_info": null
    }
]