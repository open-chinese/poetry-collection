[
    {
        "title": "水龙吟 夏秋晦朔之间",
        "author": "程霁岩",
        "content": "夏秋晦朔之间，伊谁为作交承主。\n颙昂仙伯，挺生此日，宾凉饯暑。\n绛县老人，问将甲子，恰今岁数。\n举香山晏会，才先一载，愚深幸、获叨预。\n何以寿君初度。\n愿朱颜、年年如许。\n棘栖鸾凤，瑞浮鸂鶒，争如燕处。\n双桂渐香，灵椿好在，福全九五。\n向画堂深处，不妨重按，旧时歌舞。",
        "dynasty": "宋",
        "collection_info": null
    },
    {
        "title": "满庭芳 一叶鸣秋",
        "author": "程霁岩",
        "content": "一叶鸣秋，五蓂纪瑞，申月还庆生申。\n巍巍郎宿，辉映寿星明。\n一段精神玉立，秋潭自、足副徽称。\n长生箓，只在公丹府，何待祝修龄。\n粉垣，才过了，便持荷橐，光近枫宸。\n况金瓯将启，庆满槐庭。\n朝旆行行入侍，彩衣映、衮冕辉新。\n从今去，相门出相，未数汉韦平。",
        "dynasty": "宋",
        "collection_info": null
    }
]