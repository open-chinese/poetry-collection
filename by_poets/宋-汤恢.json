[
    {
        "title": "二郎神 琐窗睡起",
        "author": "汤恢",
        "content": "琐窗睡起，闲伫立、海棠花影。\n记翠楫银塘，红牙金缕，杯泛梨花冷。\n燕子衔来相思字，道玉瘦、不禁春病。\n应蝶粉半销，鸦云斜坠，暗尘侵镜。\n还省。\n香痕碧唾，春衫都凝。\n悄一似荼䕷，玉肌翠帔，消得东风唤醒。\n青杏单衣，杨花小扇，闲却晚春风景。\n最苦是、蝴蝶盈盈弄晚，一帘风静。",
        "dynasty": "宋",
        "collection_info": null
    },
    {
        "title": "倦寻芳 饧箫吹暖",
        "author": "汤恢",
        "content": "饧箫吹暖，蜡烛分烟，春思无限。\n风到楝花，二十四番吹遍。\n烟湿浓堆杨柳色，昼长闲坠梨花片。\n悄帘栊，听幽禽对语，分明如翦。\n记旧日、西湖行乐，载酒寻春，十里尘软。\n背后腰肢，彷佛画图曾见。\n宿粉残香随梦冷，落花流水和天远。\n但如今，病厌厌、海棠池馆。",
        "dynasty": "宋",
        "collection_info": null
    },
    {
        "title": "满江红 小院无人",
        "author": "汤恢",
        "content": "小院无人，正梅粉、一阶狼藉。\n疏雨过，溶溶天气，早如寒食。\n啼鸟惊回芳草梦，峭风吹浅桃花色。\n漫玉炉、沈水熨春衫，花痕碧。\n绿縠水，红香陌。\n紫桂棹，黄金勒。\n怅前欢如梦，后游何日。\n酒醒香消人自瘦，天空海阔春无极。\n又一林、新月照黄昏，梨花白。",
        "dynasty": "宋",
        "collection_info": null
    },
    {
        "title": "祝英台近 宿酲苏",
        "author": "汤恢",
        "content": "宿酲苏，春梦醒，沈水冷金鸭。\n落尽桃花，无人扫红雪。\n渐催煮酒园林，单衣庭院，春又到、断肠时节。\n恨离别。\n长忆人立荼䕷，珠帘卷香月。\n几度黄昏，琼枝为谁折。\n都将千里芳心，十年幽梦，分付与、一声啼鴂。",
        "dynasty": "宋",
        "collection_info": null
    },
    {
        "title": "祝英台近 月如冰",
        "author": "汤恢",
        "content": "月如冰，天似水，冷浸画阑湿。\n桂树风前，醲香半狼藉。\n此翁对此良宵，别无可恨，恨只恨、古人头白。\n洞庭窄。\n谁道临水楼台，清光最先得。\n万里干坤，原无片云隔。\n不妨彩笔云笺，翠尊冰酝，自管领、一庭秋色。",
        "dynasty": "宋",
        "collection_info": null
    },
    {
        "title": "八声甘州 摘青梅荐酒",
        "author": "汤恢",
        "content": "摘青梅荐酒，甚残寒、犹怯苎萝衣。\n正柳腴花瘦，绿云冉冉，红雪霏霏。\n隔屋秦筝依约，谁品春词。\n回首繁华梦，流水斜晖。\n寄隐孤山山下，但一瓢饮水，深掩苔扉。\n羡青山有思，白鹤忘机。\n怅年华、不禁搔首，又天涯、弹泪送春归。\n销魂远，千山啼鴂，十里荼䕷。",
        "dynasty": "宋",
        "collection_info": null
    },
    {
        "title": "失调名 绾燕吟莺",
        "author": "汤恢",
        "content": "绾燕吟莺。",
        "dynasty": "宋",
        "collection_info": null
    },
    {
        "title": "二郎神 碧崖倒影",
        "author": "汤恢",
        "content": "碧崖倒影，浸一片、寒江如练。\n正岸岸柳花，村村修竹，唤醒春风笔砚。\n溯水舟轻轻如叶，只消得、溪风一箭。\n看水部雄文，太师健笔，月寒波卷。\n游倦。\n片云孤鹤，江湖都遍。\n慨金屋藏妖，绣屏包祸，欲与三郎痛辩。\n回首前朝，断魂残照，几度山花崖藓。\n无限都付窊尊，漠漠水天远。",
        "dynasty": "宋",
        "collection_info": null
    },
    {
        "title": "八声甘州 想当年、龙舟凤艒",
        "author": "汤恢",
        "content": "想当年、龙舟凤艒，乐宸游、摇曳锦帆斜。\n伤心是，御香染处，树树栖鸦。",
        "dynasty": "宋",
        "collection_info": null
    }
]