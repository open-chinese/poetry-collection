[
    {
        "title": "闻龙学平昔曾游颍川西湖有诗以寄之",
        "author": "张徽",
        "content": "河势横斜带地形，碧油具旆昔常经。\n驿名未改风尘黑，碑字犹存雨藓青。\n荐福园林僧杳渺，撷芳洲渚续娉婷。\n汝南一值贤人降，分野于今占德星。",
        "dynasty": "宋",
        "collection_info": null
    },
    {
        "title": "送龙学和寄王元之郎中",
        "author": "张徽",
        "content": "未持双节去朝元，玉陛犹虚侍从班。\n龟洛旧游天直上，鸡林新句海中间。\n品流有日归陶冶，隐逸无时奉宴闲。\n鹤驭仙游何处所，轩皇冠剑在桥山。",
        "dynasty": "宋",
        "collection_info": null
    },
    {
        "title": "送程给事知越州",
        "author": "张徽",
        "content": "琐闱官接凤凰巢，蔼蔼青云器业高。\n一代后先书惠化，三朝中外主风骚。\n阜安广粤新城郭，慑伏幽燕旧节旄。\n元相台楼何处是，蓬莱山压海波涛。",
        "dynasty": "宋",
        "collection_info": null
    },
    {
        "title": "凤山阁",
        "author": "张徽",
        "content": "举头何处认京华，凤阁层层出乱霞。\n山势转来双径曲，水声分去一川斜。\n丹青隐映林间焙，黑白微茫石上畬。\n遇兴每须穷日夕，槛边修竹砌边花。",
        "dynasty": "宋",
        "collection_info": null
    },
    {
        "title": "惠应庙",
        "author": "张徽",
        "content": "一家终日在楼台，弈局斜兼画卷开。\n幽鸟影穿红烛去，寒蟾光落素琴来。\n钓丝暮惹苹间浪，篆石春浮藓上埃。\n三数寺通溪畔路，好寻僧借度时杯。",
        "dynasty": "宋",
        "collection_info": null
    },
    {
        "title": "伏承君仪使君郎中宠示佳什谨次严韵",
        "author": "张徽",
        "content": "飞鸟影穿红烛去，寒蟾光落素琴来。\n三数寺通溪畔路，好从僧僧借渡时杯。",
        "dynasty": "宋",
        "collection_info": null
    },
    {
        "title": "宿猿洞和程师孟韵",
        "author": "张徽",
        "content": "月上高台云半屏，洞门休唤夕阳扃。\n巍冠不整跏趺坐，秋楮斓斑数点星。",
        "dynasty": "宋",
        "collection_info": null
    },
    {
        "title": "宿猿洞",
        "author": "张徽",
        "content": "洞天虚寂翠屏欹，心迹萧然万物齐。\n无奈宿猿嫌宿客，夜深犹拥乱云啼。",
        "dynasty": "宋",
        "collection_info": null
    },
    {
        "title": "宿猿洞再和程师孟韵",
        "author": "张徽",
        "content": "入林休顾小猿惊，寿酒交持石外亭。\n刺史尊崇上卿月，主人高隐少微星。\n只因避雨投松盖，屡为障风夹桧屏。\n笑语林猿能解意，往来应不限岩扃。",
        "dynasty": "宋",
        "collection_info": null
    },
    {
        "title": "句  其一",
        "author": "张徽",
        "content": "云蒸洞穴秋成雨，泉落庭除夏结冰。",
        "dynasty": "宋",
        "collection_info": null
    },
    {
        "title": "句  其二",
        "author": "张徽",
        "content": "晓塔影分山店北，暮钟声落海门西。",
        "dynasty": "宋",
        "collection_info": null
    }
]