[
    {
        "title": "见江亭",
        "author": "袁正规",
        "content": "地产灵芝古道场，危亭陡起负重岗。\n江心远迭通潮浪，海外遥分异域疆。\n缭绕人家依县市，寂寥烟景认吴航。\n倚栏望断暮云碧，不见长安见夕阳。",
        "dynasty": "宋",
        "collection_info": null
    },
    {
        "title": "白云亭和韵二首  其一",
        "author": "袁正规",
        "content": "幽奇山水卒难图，亭插白云景象余。\n共乐灵踪还旧址，好编名字入新书。\n面前沧海迷三岛，林下谁人继二疏。\n洞裏苍龙头角老，埋藏岁月意如何。",
        "dynasty": "宋",
        "collection_info": null
    },
    {
        "title": "白云亭和韵二首  其二",
        "author": "袁正规",
        "content": "碧桃溪会创幽亭，岂是从前浪得名。\n静对好山闲日月，却疑尘世有蓬瀛。\n檐间自在烟云合，砌下长流风雨声。\n林坞不遮沧海阔，暂来还得眼双明。",
        "dynasty": "宋",
        "collection_info": null
    },
    {
        "title": "临江馆",
        "author": "袁正规",
        "content": "巍然水曲见楼台，人指安昌邑壮哉。\n般若山头当户外，吴航渡口瞰江回。\n湖平文鹢浮空远，月满星槎泛海来。\n投辖不因勤粤主，为怜烟霭共徘徊。",
        "dynasty": "宋",
        "collection_info": null
    },
    {
        "title": "望海亭",
        "author": "袁正规",
        "content": "沆瀣亭前景最豪，委输江汉任滔滔。\n荡云处处千层浪，沃日重重万里涛。\n析木有津连地下，蓬莱堆玉插天高。\n飘然直欲乘槎去，世累须凭割爱刀。",
        "dynasty": "宋",
        "collection_info": null
    },
    {
        "title": "九日亭  其一",
        "author": "袁正规",
        "content": "峥嵘栋宇压巍峨，九日游人自在过。\n凤翅冈高围海国，龙鳞松古蘸烟萝。\n齐山景色知难比，彭泽风光几倍多。\n每上醉来开口笑，幽香无奈菊花何。",
        "dynasty": "宋",
        "collection_info": null
    },
    {
        "title": "九日亭  其二",
        "author": "袁正规",
        "content": "不愧嘉名取次题，寓情彷佛古人齐。\n菊添细蕊金英重，松覆清幽盖影低。\n上戴星辰全咫尺，傍躔日月自东西。\n宜将斗酒频相属，靖节从来到处迷。",
        "dynasty": "宋",
        "collection_info": null
    }
]