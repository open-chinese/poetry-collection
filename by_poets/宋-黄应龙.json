[
    {
        "title": "迎神词",
        "author": "黄应龙",
        "content": "真人福地金庭宫，身佩含景苍精龙。\n坐朝五岳位显崇，威仪卫从行虚空。\n杳眇浊世尘溟蒙，神符道契浮丘公。\n英爽莹澈表裏融，倏忽飞驭凌刚风。\n凤凰承翼声雝雝，胎仙舞导游方蓬。\n帝闵赤子颠厓中，旱干水溢{疒众}谁恫。\n分司百灵前丰窿，琼台琳宇环奇峰，时驾玉辂沧溟东。\n迩来烈日势藴隆，稻田若枯病我农。\n字民所觊惟年丰，九关虎守呼莫从。\n高真慈念亟感通，天瓢一洒神马騣。\n嘉惠千里成天工，灵贶亿载垂无穷。",
        "dynasty": "宋",
        "collection_info": null
    }
]