[
    {
        "uuid": "7476b26f78628a35b3b4df3a6d7822b9",
        "title": "高斋桂窟",
        "author": "洪梦炎",
        "content": "植桂不在多，种德如种树。\n前人能种后人传，自有清阴满庭户。\n高枝凌云低覆阑，晴光翠色生昼寒。\n人家多爱种桃李，几日春风红满地。\n何如此花开独迟，蟾宫窟裏秋香细。\n课儿读书书满床，更将幽兴引壶觞。\n半酣独卧高斋下，啼鸟数声清昼长。",
        "dynasty": "宋",
        "collection_info": null
    }
]