[
    {
        "uuid": "a82a6f83fbc4d5214e3b9fc174213a04",
        "title": "和文文山中秋赏月韵",
        "author": "赵必𤩪",
        "content": "中秋有月更有酒，乐事赏心并二难。\n万里无尘银世界，一清彻底玉溪山。\n素娥伴兔夜无寐，仙侣乘鸾晓未还。\n老子南楼动吟兴，风吹香句堕尘寰。",
        "dynasty": "宋",
        "collection_info": null
    },
    {
        "uuid": "f06a0773774bce9a51c50837d6424957",
        "title": "和张竹处韵饯陈匝峰之濂泉",
        "author": "赵必𤩪",
        "content": "不愁官冷客无毡，力欲回澜障百川。\n无己晚年工觅句，元龙豪气讳求田。\n焚章径解诸侯印，买酒时分司业钱。\n庭草池莲总春意，诗人只合住濂泉。",
        "dynasty": "宋",
        "collection_info": null
    },
    {
        "uuid": "cdfca4e1c4361a4c10fdd803f868ebc0",
        "title": "至节寄家信",
        "author": "赵必𤩪",
        "content": "薄宦骎骎已及瓜，寒梅羞见旧时花。\n年来吟苦形成鹤，客裏愁多鬓减鸦。\n浮世有身元大患，此生何处是真家。\n白云极目空搔首，归雁两三寒日斜。",
        "dynasty": "宋",
        "collection_info": null
    },
    {
        "uuid": "d9c41580ed76ec21dc62998284cd53fe",
        "title": "和黄秋三衢舟中韵",
        "author": "赵必𤩪",
        "content": "壮志曾期捋虎鬚，中年跛鳖困泥途。\n糟𥻿富贵几场醉，卢雉功名一掷呼。\n世事看来真塞马，吾才祇可比黔馿。\n客游倦矣休归去，三径可松园可蔬。",
        "dynasty": "宋",
        "collection_info": null
    },
    {
        "uuid": "89c05473c38137c9746092eb6f0703dc",
        "title": "挽李梅边  其一",
        "author": "赵必𤩪",
        "content": "贞元朝士尽凋零，一世龙门羡李膺。\n靖节有诗题晋号，德公无意入襄城。\n床头点易朱犹湿，几上遗书稿已誊。\n收拾故家华萼集，翩翩三凤以文鸣。",
        "dynasty": "宋",
        "collection_info": null
    },
    {
        "uuid": "7754edd3643491bc25c56535cf46ba81",
        "title": "挽李梅边  其二",
        "author": "赵必𤩪",
        "content": "归卧西楼理故书，幅巾羽扇一癯儒。\n家庭师友尊明道，古史文章逼老苏。\n蓬鬓蚤因时事白，荷衣不受劫尘污。\n呜呼天不遗耆老，雨泪如倾一束刍。",
        "dynasty": "宋",
        "collection_info": null
    },
    {
        "uuid": "c5150732ca94c8b23dc8ebb423d7cfac",
        "title": "和李梅外韵以伤邑士之无朋",
        "author": "赵必𤩪",
        "content": "兀兀规规铁限门，鬚眉妾妇徧吾村。\n蜀南见日犬羣吠，井底观天蛙自尊。\n守望谁为乡里助，典型藉有老成存。\n书生唇齿久荆棘，气不能平又一言。",
        "dynasty": "宋",
        "collection_info": null
    },
    {
        "uuid": "307302a58de1f4d0621914613c019fff",
        "title": "避地惠阳鼓峰用徐心远韵",
        "author": "赵必𤩪",
        "content": "收拾当年破敕黄，山中蕙帐梦魂香。\n风供松叶暖茶竈，云卧茆窗冻笔床。\n一雨鸣蛙乱深夜，数声啼鸟怨斜阳。\n风尘浩荡愁如海，怎得中山醉酒方。",
        "dynasty": "宋",
        "collection_info": null
    },
    {
        "uuid": "ed9ae4d5c209168a0b1c3f5afd017aca",
        "title": "挽张县尹",
        "author": "赵必𤩪",
        "content": "别驾新除墨尚鲜，翩其鳬舄已飞僊。\n床头空有栽花谱，身后应无买木钱。\n自古才人多薄命，如今乡国正思贤。\n纍纍孤寡相持泣，说与天知天也怜。",
        "dynasty": "宋",
        "collection_info": null
    },
    {
        "uuid": "b2ff64acdd27ab2bdc1e5eea5974f609",
        "title": "春行南山访友不遇",
        "author": "赵必𤩪",
        "content": "瘦筇支我上南山，纔到山中分外閒。\n九十日春将解印，百年心事几凭栏。\n燕营一垒雏相庆，鹤舞三台仙未还。\n松菊把门牢闭着，谁人弹压此骚坛。",
        "dynasty": "宋",
        "collection_info": null
    },
    {
        "uuid": "8bb96627e0d8f02434e9ca95fcc6d3fb",
        "title": "元日客中和同年韵",
        "author": "赵必𤩪",
        "content": "岁堂堂去逐江干，夜半东风送旧寒。\n爆竹声中人老大，梅花香外客平安。\n一番春事从头起，万里天衢着步宽。\n上下云龙平昔愿，拟摩短翮附飞翰。",
        "dynasty": "宋",
        "collection_info": null
    },
    {
        "uuid": "c35c69d3a8b3d0d7d5b24698459bb38d",
        "title": "和黄秋韵",
        "author": "赵必𤩪",
        "content": "骚坛分戍打愁城，奏凯梅边缓辔行。\n诗债填偿难一顿，酒缘结习是三生。\n未能范蠡浮轻舸，且学灵均赋落英。\n落魄半生成底事，沙汀月冷负鸥盟。",
        "dynasty": "宋",
        "collection_info": null
    },
    {
        "uuid": "bd4b93eb1453fb5ffd5c188225adbbe8",
        "title": "和自村同年韵寄南山刘义车",
        "author": "赵必𤩪",
        "content": "空谷寥寥绝足音，月明千里故人心。\n功名蝴蝶半床梦，岁月蜉蝣一息阴。\n王粲曾闻附刘表，华元何忍薄羊斟。\n买舟欲泛剡溪曲，安道门前雪忒深。",
        "dynasty": "宋",
        "collection_info": null
    },
    {
        "uuid": "27291a6e31d0c35d4a217ff8c16a3781",
        "title": "饯尹权宰  其一",
        "author": "赵必𤩪",
        "content": "半年笔底种甘棠，棠未成阴又趣装。\n明月扁舟琴鹤共，西风一剑斗牛光。\n人生易散情如海，事会无穷鬓未霜。\n莫把屠龙斩蛟手，便携短棹钓沧浪。",
        "dynasty": "宋",
        "collection_info": null
    },
    {
        "uuid": "d6e895ae70e15c55dad84d6b34ae0fd7",
        "title": "饯尹权宰  其二",
        "author": "赵必𤩪",
        "content": "老我江湖倦送迎，故人此别若为情。\n绨袍气义千金重，故纸功名一缕轻。\n我辈何心争鹜粒，人生到处有鱼羹。\n何时握手孤山路，共折梅花醉月明。",
        "dynasty": "宋",
        "collection_info": null
    },
    {
        "uuid": "465f532b73e1e8f82690d789c27f1538",
        "title": "和尹权宰见访韵",
        "author": "赵必𤩪",
        "content": "牛下高眠扣角歌，辔金裾翠重相过。\n江湖十载知心少，风雨一庭愁思多。\n君向青云腾骥足，我甘白髪老渔簑。\n茅檐剪烛更酌酒，人世欢娱能几何。",
        "dynasty": "宋",
        "collection_info": null
    },
    {
        "uuid": "62ece0e530eda02482012edcf17c4285",
        "title": "和黎簿韵",
        "author": "赵必𤩪",
        "content": "月佩云冠白雪缨，枳花香裏见诗人。\n武城半载尝闻政，洛社他年傥卜邻。\n四海人皆知凿齿，一簑谁復识玄真。\n斯文共缔千年好，杯酒欢娱迹总陈。",
        "dynasty": "宋",
        "collection_info": null
    },
    {
        "uuid": "69a5b2e367f304873b3cf932c5381758",
        "title": "贺黎耐交建经史阁",
        "author": "赵必𤩪",
        "content": "芹宫地属淳熙祖，芸阁功成四世孙。\n千载诗书元气在，百年文献故家存。\n卷还赠券珍公帑，留取芳名榜圣门。\n当道宗工凤楼手，拟干椽笔刻玙璠。",
        "dynasty": "宋",
        "collection_info": null
    },
    {
        "uuid": "4ccbd6eed063d1164046667811635a9b",
        "title": "饯陈柳边权惠阳教",
        "author": "赵必𤩪",
        "content": "豪气元龙习未除，扁舟撑月过丰湖。\n饭虽不足犹携鹤，累既无多合载书。\n野客惯曾怜郑老，诸公何敢薄相如。\n江湖交旧如垂问，为道衰颓只故吾。",
        "dynasty": "宋",
        "collection_info": null
    },
    {
        "uuid": "f2d4ea4faee12777a638caefca247b25",
        "title": "挽赵北山",
        "author": "赵必𤩪",
        "content": "嫠纬孤忠泣黍离，吟形如鹤不胜衣。\n参苓信美难供病，松菊犹存欠赋归。\n魂梦三千余里远，功名四十九年非。\n北山猿鹤多悽怆，独对梅花泪暗挥。",
        "dynasty": "宋",
        "collection_info": null
    },
    {
        "uuid": "38cfbfa7c0f6a54009d382c2fc29324a",
        "title": "避地山中和杨推夜寒韵二首  其一",
        "author": "赵必𤩪",
        "content": "山藏皇恐色，溪诉不平声。\n落叶啼猿怨，危枝宿鸟惊。\n林疏风四面，霜冷月三更。\n酒醒愁无寐，烧松炙到明。",
        "dynasty": "宋",
        "collection_info": null
    },
    {
        "uuid": "c2687bc830ea956546cbb9e143e19b75",
        "title": "避地山中和杨推夜寒韵二首  其二",
        "author": "赵必𤩪",
        "content": "浮生等萍泛，前事总花虚。\n橘外访四皓，林间逢二疏。\n溪山数茅屋，天地一蘧庐。\n怕有桃源路，相期更卜居。",
        "dynasty": "宋",
        "collection_info": null
    },
    {
        "uuid": "9c69f526f5ba4450d01ff5e7eb763f2d",
        "title": "别和明府归帅省  其一",
        "author": "赵必𤩪",
        "content": "江山如昨日，人物已晨星。\n往事风前絮，浮生水上萍。\n别离头半白，邂逅眼终青。\n客子愁如醉，晓风吹未醒。",
        "dynasty": "宋",
        "collection_info": null
    },
    {
        "uuid": "da1fc601241111e9ade5b0e880920afc",
        "title": "别和明府归帅省  其二",
        "author": "赵必𤩪",
        "content": "几度赋停云，重逢瘴海滨。\n已成三载别，犹是旧时贫。\n酒量病来减，诗情老更新。\n慇懃分袂意，折尽柳条春。",
        "dynasty": "宋",
        "collection_info": null
    },
    {
        "uuid": "f2f83e873275f7d460c117c78b35504b",
        "title": "和朱水乡韵  其一",
        "author": "赵必𤩪",
        "content": "已落渊明后，归欤寂寞滨。\n旧交松处士，新宠竹夫人。\n诗国尊齐晋，仙溪隔昴辰。\n南柯还是梦，蝼蚁自君臣。",
        "dynasty": "宋",
        "collection_info": null
    },
    {
        "uuid": "22a6663b4a82312a1544fd7dce1b424d",
        "title": "和朱水乡韵  其二",
        "author": "赵必𤩪",
        "content": "江湖双鬓短，风雨一灯孤。\n买酒初尝芡，抄诗细截蒲。\n织耕同德曜，编简对韩符。\n怕有伤时句，磨教棱角无。",
        "dynasty": "宋",
        "collection_info": null
    },
    {
        "uuid": "726650e6cfdc29961035a20d0857012b",
        "title": "和朱水乡韵  其三",
        "author": "赵必𤩪",
        "content": "何处着诗豪，白云高更高。\n山中别天地，门外自波涛。\n夜雨荒园菊，春风媚观桃。\n归来怀故宇，招隠愧离骚。",
        "dynasty": "宋",
        "collection_info": null
    },
    {
        "uuid": "7c2e42b1ef901fd65284a63fe01792c7",
        "title": "和朱水乡韵  其四",
        "author": "赵必𤩪",
        "content": "一我独栖栖，相逢又解携。\n惊鱼依乱藻，忙燕垒新泥。\n亦有种桃者，独无芳草兮。\n买舟欲乘兴，风雨黯前溪。",
        "dynasty": "宋",
        "collection_info": null
    },
    {
        "uuid": "90acf925a5164bab514ab673c90a73e4",
        "title": "饯陈匝峰之濂泉",
        "author": "赵必𤩪",
        "content": "桃源渺何处，梦短到家难。\n不办一邱费，犹为九品官。\n鹤嫌新俸薄，鸥讶旧盟寒。\n附翼攀鳞事，书生不敢干。",
        "dynasty": "宋",
        "collection_info": null
    },
    {
        "uuid": "e9ee179994ea0ef304ae9dfb4d93a842",
        "title": "重九宴陈东湖亭",
        "author": "赵必𤩪",
        "content": "诗成欢未尽，月下客重来。\n清影共千里，寒香更一杯。\n龙山秋寂寞，牛渚夜徘徊。\n饮待东方白，人生能几回。",
        "dynasty": "宋",
        "collection_info": null
    },
    {
        "uuid": "7c1c5b467d55f71629df1da2b1055ccf",
        "title": "和文文溪庆徐固峰六十得子韵",
        "author": "赵必𤩪",
        "content": "明珠生老蚌，光彩射西湖。\n岁晚颖方实，春荣木不枯。\n卿儿是麟否，陵母梦云无。\n他日浣花老，骑馿索醉扶。",
        "dynasty": "宋",
        "collection_info": null
    },
    {
        "uuid": "1b9848f31f98d2de96d32220b06e10bb",
        "title": "题竹隠梅外二先生祠堂",
        "author": "赵必𤩪",
        "content": "一瓣瞻祠像，形癯道自腴。\n衣冠千载事，功力廿篇书。\n老竹秦四皓，寒梅汉二疏。\n纷纷麟阁画，章服裹猴狙。",
        "dynasty": "宋",
        "collection_info": null
    },
    {
        "uuid": "66dbe15392d29aa095e2986b8d7b0fda",
        "title": "挽陈东湖  其一",
        "author": "赵必𤩪",
        "content": "诸公凋谢尽，此老鲁灵光。\n笔砚生涯旧，诗书福泽长。\n春园名独乐，秋圃赋寒香。\n谁续斯文脉，元方与季方。",
        "dynasty": "宋",
        "collection_info": null
    },
    {
        "uuid": "afb9eb670a31ad2f26e4ab037aca5dff",
        "title": "挽陈东湖  其二",
        "author": "赵必𤩪",
        "content": "东湖地百弓，左柳右芙蓉。\n老屋三间月，童颜七十翁。\n晓凉快吟屦，晚霁醉渔篷。\n一夜西风惨，池荷不敢红。",
        "dynasty": "宋",
        "collection_info": null
    },
    {
        "uuid": "86e0eca2de9697ec1bc19fc82cc45854",
        "title": "挽陈东湖  其三",
        "author": "赵必𤩪",
        "content": "吾善养吾存，衡茅道更尊。\n书声响三世，诗派禅诸孙。\n今古自秦晋，山林有绮园。\n临风涕如雨，一些试招魂。",
        "dynasty": "宋",
        "collection_info": null
    },
    {
        "uuid": "d040f1ae21f8fcb20d8022e6efb82852",
        "title": "挽陈东湖  其四",
        "author": "赵必𤩪",
        "content": "邯郸尘梦觉，归卧读书林。\n投老菊三径，忧时雪一簪。\n鱼安知我乐，鸥自识翁心。\n已矣钟期死，眼前谁赏音。",
        "dynasty": "宋",
        "collection_info": null
    },
    {
        "uuid": "83c2d71135aafc003be691828a6db5fc",
        "title": "李月野舍旁之李花于梅时郡斋有诗遂次其韵  其一",
        "author": "赵必𤩪",
        "content": "李花不减梅花白，閒与梅花争几回。\n惟有暗香疏影句，承当不下让还梅。",
        "dynasty": "宋",
        "collection_info": null
    },
    {
        "uuid": "53a79dfb7e5a3065ac0cfedaa1507516",
        "title": "李月野舍旁之李花于梅时郡斋有诗遂次其韵  其二",
        "author": "赵必𤩪",
        "content": "李花久慕梅清洁，取友于梅结己知。\n不是争春逞年少，祇嫌桃杏带妖姿。",
        "dynasty": "宋",
        "collection_info": null
    },
    {
        "uuid": "2f9b2f607a15cd5c47f9e2db817afaab",
        "title": "怀梅水村十绝用张小山韵  其一",
        "author": "赵必𤩪",
        "content": "人生南北浮萍耳，四海九州都是家。\n毕竟男儿心似铁，莫将愁泪涴梅花。",
        "dynasty": "宋",
        "collection_info": null
    },
    {
        "uuid": "cb3bb41f5e6a48af017556ff28ae8cca",
        "title": "怀梅水村十绝用张小山韵  其二",
        "author": "赵必𤩪",
        "content": "十年骑鹤梦悠悠，天地无情白髪愁。\n归到咸阳还似客，几回肠断望并州。",
        "dynasty": "宋",
        "collection_info": null
    },
    {
        "uuid": "69dd53a6210042bb0c02df8f3edd7f97",
        "title": "怀梅水村十绝用张小山韵  其三",
        "author": "赵必𤩪",
        "content": "小山山人荷为衣，松梅为屋竹为篱。\n檐花细雨青灯句，独忆郑老同襟期。",
        "dynasty": "宋",
        "collection_info": null
    },
    {
        "uuid": "6d949894c9a319516a845f5df16b95e7",
        "title": "怀梅水村十绝用张小山韵  其四",
        "author": "赵必𤩪",
        "content": "纸衾如水梦难成，抱膝灯前读北征。\n懊恨雁来无箇字，海云千里雨溟溟。",
        "dynasty": "宋",
        "collection_info": null
    },
    {
        "uuid": "113c3b360af4bda6be4e70d84a586ecd",
        "title": "怀梅水村十绝用张小山韵  其五",
        "author": "赵必𤩪",
        "content": "暮秋已误张郎约，冬暮归期又未成。\n趁取岁前到家好，春来怕有杜鹃声。",
        "dynasty": "宋",
        "collection_info": null
    },
    {
        "uuid": "b236d1a52cdb24141a91eedf5ee9885b",
        "title": "怀梅水村十绝用张小山韵  其六",
        "author": "赵必𤩪",
        "content": "梦入罗浮归兴崧，回程约莫到闽中。\n何当载酒迎马首，先生莫负琉璃钟。",
        "dynasty": "宋",
        "collection_info": null
    },
    {
        "uuid": "512bd581d226b0f19d2898c9c7b2292c",
        "title": "怀梅水村十绝用张小山韵  其七",
        "author": "赵必𤩪",
        "content": "梅花集裏识真梅，曾读梅花偈子来。\n四海交游君倒指，江南只有贺方回。",
        "dynasty": "宋",
        "collection_info": null
    },
    {
        "uuid": "e45413adcc646aaefed18cbf1b378cec",
        "title": "怀梅水村十绝用张小山韵  其八",
        "author": "赵必𤩪",
        "content": "银鈎铁画忆珍题，笔法精神逼会稽。\n可是荆州佳子弟，争怜野鹜厌家鸡。",
        "dynasty": "宋",
        "collection_info": null
    },
    {
        "uuid": "4f8f8000349a02a40628d9af9a256187",
        "title": "怀梅水村十绝用张小山韵  其九",
        "author": "赵必𤩪",
        "content": "邻墙砧杵送秋声，云掩香帏六曲屏。\n灯下回文题未就，梅花明月一床冰。",
        "dynasty": "宋",
        "collection_info": null
    },
    {
        "uuid": "757692833b486ce91f25ad67fd3d3845",
        "title": "怀梅水村十绝用张小山韵  其一○",
        "author": "赵必𤩪",
        "content": "君行千里无几微，六见月挂珊瑚枝。\n山猿野鹤俱无恙，独有梅花欠数诗。",
        "dynasty": "宋",
        "collection_info": null
    },
    {
        "uuid": "83fbec6d7f47ce4b96fa888dfbcb3df5",
        "title": "再用前韵集句  其一",
        "author": "赵必𤩪",
        "content": "我思君处君思我，一掬归心未到家。\n相见或因中夜梦，孤灯何事独成花。",
        "dynasty": "宋",
        "collection_info": null
    },
    {
        "uuid": "c519f4fac23afa5f08f691801c24e26d",
        "title": "再用前韵集句  其二",
        "author": "赵必𤩪",
        "content": "思君天阔水悠悠，醉裏眉攒万国愁。\n所不负予如此酒，已教从事到青州。",
        "dynasty": "宋",
        "collection_info": null
    },
    {
        "uuid": "d17eca2c0c2c228e9ac57232648aa0c2",
        "title": "再用前韵集句  其三",
        "author": "赵必𤩪",
        "content": "蔬饭藜床破衲衣，经年兀兀槿花篱。\n与君聚散若云雨，君问归期未有期。",
        "dynasty": "宋",
        "collection_info": null
    },
    {
        "uuid": "a2ce5dab582e12c1a570ef7ff924b7f7",
        "title": "再用前韵集句  其四",
        "author": "赵必𤩪",
        "content": "闻道骑鲸游汗漫，寄书因见雁南征。\n他年一舸鸱夷去，莫羡抟风起北溟。",
        "dynasty": "宋",
        "collection_info": null
    },
    {
        "uuid": "3c568d340e2a6e6eb6565797a65b8a64",
        "title": "再用前韵集句  其五",
        "author": "赵必𤩪",
        "content": "相思一夜梅花发，吟破离心句不成。\n横玉叫云清似水，夜钟残月雁归声。",
        "dynasty": "宋",
        "collection_info": null
    },
    {
        "uuid": "8935dac12deea7403b6278da37daf539",
        "title": "再用前韵集句  其六",
        "author": "赵必𤩪",
        "content": "千里万里西復东，山川长在泪痕中。\n何当共剪西窗烛，一曲琵琶酒一钟。",
        "dynasty": "宋",
        "collection_info": null
    },
    {
        "uuid": "65faddc1b9fe9537e83f326f9aea2fbf",
        "title": "再用前韵集句  其七",
        "author": "赵必𤩪",
        "content": "少年心壮轻为客，不寄梅花远信来。\n为见行舟试借问，看花出约几时回。",
        "dynasty": "宋",
        "collection_info": null
    },
    {
        "uuid": "b9eef05e3930de5a0ca93d200d51cf40",
        "title": "再用前韵集句  其八",
        "author": "赵必𤩪",
        "content": "何所独无芳草兮，归田有计一何稽。\n吾侪流落岂天意，俯仰天地身酰鷄。",
        "dynasty": "宋",
        "collection_info": null
    },
    {
        "uuid": "230c82ffbee0d73ab1e2782a25c12c23",
        "title": "再用前韵集句  其九",
        "author": "赵必𤩪",
        "content": "草根何处不虫声，灯火昏昏独掩屏。\n有约不来过夜半，煮茶敲碎一池冰。",
        "dynasty": "宋",
        "collection_info": null
    },
    {
        "uuid": "5794d7b5d9ad5f628e6ad508a34ee3f4",
        "title": "再用前韵集句  其一○",
        "author": "赵必𤩪",
        "content": "忽忆故人天外去，感君赠我琼瑶枝。\n世间好句无人共，郎罢吟诗囝和诗。",
        "dynasty": "宋",
        "collection_info": null
    },
    {
        "uuid": "bab2ba07967ffe844ccfb3172e6db5c5",
        "title": "挽李自玉  其一",
        "author": "赵必𤩪",
        "content": "安乐窝中寄幅巾，床头易註墨犹新。\n盖棺只着深衣去，疑是尧夫辈行人。",
        "dynasty": "宋",
        "collection_info": null
    },
    {
        "uuid": "fcecff8d4745958dd5710b0f1349e6e9",
        "title": "挽李自玉  其二",
        "author": "赵必𤩪",
        "content": "宗主文盟护梓桑，春风一手种甘棠。\n葬时移近坡翁墓，留取清名伴菊香。",
        "dynasty": "宋",
        "collection_info": null
    },
    {
        "uuid": "631ee6a51b79deccd1162382a4b570b8",
        "title": "挽李自玉  其三",
        "author": "赵必𤩪",
        "content": "百年心事两眉头，生死闾阎繫戚休。\n浩荡中流无砥柱，乘风涨浪舞鲸鳅。",
        "dynasty": "宋",
        "collection_info": null
    },
    {
        "uuid": "02f32dca5d8cd72ac2b52549abf26e7b",
        "title": "挽李自玉  其四",
        "author": "赵必𤩪",
        "content": "医至犹言疾可为，酸风吹讣落茅茨。\n典型诸老凋零尽，一束生刍雨涕垂。",
        "dynasty": "宋",
        "collection_info": null
    },
    {
        "uuid": "6a207ad010226617329b9a21b9759f4a",
        "title": "南康县圃赏梨花呈长官  其一",
        "author": "赵必𤩪",
        "content": "种花之暇点春芳，把酒花边试洗粧。\n差胜当年潘令尹，空栽桃李满河阳。",
        "dynasty": "宋",
        "collection_info": null
    },
    {
        "uuid": "f9f7cb35e71e6e0f7837653c7f8a76a0",
        "title": "南康县圃赏梨花呈长官  其二",
        "author": "赵必𤩪",
        "content": "点绿粧红千万般，熏桃染柳更蒸兰。\n梨花也费东风力，九十日春无点閒。",
        "dynasty": "宋",
        "collection_info": null
    },
    {
        "uuid": "bfa4b870e2148ca4cdd9b77840792a3b",
        "title": "南康县圃赏梨花呈长官  其三",
        "author": "赵必𤩪",
        "content": "霜玉肌肤冰雪魂，春风庭院月黄昏。\n儿曹不解吟翁意，无雨无风也闭门。",
        "dynasty": "宋",
        "collection_info": null
    },
    {
        "uuid": "b3a89d4cd263482cb6c21f2a38073db1",
        "title": "南康县圃赏梨花呈长官  其四",
        "author": "赵必𤩪",
        "content": "李俗桃麄不用评，梅花之后此花清。\n唤醒山谷商量过，差替山矾做弟兄。",
        "dynasty": "宋",
        "collection_info": null
    },
    {
        "uuid": "1e280365260eb0b06435d1e373a11112",
        "title": "赠黄槐谷  其一",
        "author": "赵必𤩪",
        "content": "我坐诗穷子术穷，只堪雨笠与烟篷。\n牢收相法无人问，路上相逢尽相公。",
        "dynasty": "宋",
        "collection_info": null
    },
    {
        "uuid": "0f427ef0463cfd97718461e0b8242d02",
        "title": "赠黄槐谷  其二",
        "author": "赵必𤩪",
        "content": "上下干坤乱失经，祸淫祸善事冥冥。\n老天自是无分晓，更向痴人说五星。",
        "dynasty": "宋",
        "collection_info": null
    },
    {
        "uuid": "d412bf42463a9da612d800b0c2418f22",
        "title": "挽邓南山  其一",
        "author": "赵必𤩪",
        "content": "洛社耆英久隠居，书田付与子孙锄。\n终南不是功名径，说着功名俗了渠。",
        "dynasty": "宋",
        "collection_info": null
    },
    {
        "uuid": "66d53b7eb744e35fde5eb36e38c1a67e",
        "title": "挽邓南山  其二",
        "author": "赵必𤩪",
        "content": "老子平生不好谀，莫教猿鹤费分疏。\n只消题作南山墓，种竹一庭梅百株。",
        "dynasty": "宋",
        "collection_info": null
    },
    {
        "uuid": "f1352f6207377199a17d34f92b1d8489",
        "title": "题云岫半閒堂用李涉韵  其一",
        "author": "赵必𤩪",
        "content": "一坞白云茅数间，归与钓水采于山。\n寄声灵彻休相笑，未必僧閒似我閒。",
        "dynasty": "宋",
        "collection_info": null
    },
    {
        "uuid": "b4be57bf087e22be695b3a2a70292528",
        "title": "题云岫半閒堂用李涉韵  其二",
        "author": "赵必𤩪",
        "content": "卧月眠云屋半间，诗人到处是家山。\n当年悔弄君房笔，只得忙中一半閒。",
        "dynasty": "宋",
        "collection_info": null
    },
    {
        "uuid": "5c5f2bb6d4ef3e804ae577738fb186eb",
        "title": "赠相士陈神眼",
        "author": "赵必𤩪",
        "content": "忆昔初逢神眼时，已于未第便相期。\n不嫌屋矮重来访，宦况萧然且赠诗。",
        "dynasty": "宋",
        "collection_info": null
    },
    {
        "uuid": "282f321138ba373a1d987c1c23505813",
        "title": "题月岩",
        "author": "赵必𤩪",
        "content": "千年老桂影婆娑，一半银蟾挂碧萝。\n大抵人间天上事，团圆时少缺时多。",
        "dynasty": "宋",
        "collection_info": null
    },
    {
        "uuid": "f03aa5a912e6872f44ef41de12b22afd",
        "title": "戏题睡屏  其一",
        "author": "赵必𤩪",
        "content": "一别相如直至今，床头绿绮暗生尘。\n当年自是文君误，未必琴心解挑人。",
        "dynasty": "宋",
        "collection_info": null
    },
    {
        "uuid": "1c9c0ada6983b6587479d819bfe71cd2",
        "title": "戏题睡屏  其二",
        "author": "赵必𤩪",
        "content": "点检残枰未了棋，才贪着处转成低。\n一番输后惺惺了，记取从前当局迷。",
        "dynasty": "宋",
        "collection_info": null
    },
    {
        "uuid": "5221c988543dcf088177569daf2282d9",
        "title": "戏题睡屏  其三",
        "author": "赵必𤩪",
        "content": "翻覆于郎锦笥看，红边墨迹未曾干。\n宫中怨女今无几，那得新诗到世间。",
        "dynasty": "宋",
        "collection_info": null
    },
    {
        "uuid": "8e8e3cafecfe7543086ea5d8df8d1962",
        "title": "戏题睡屏  其四",
        "author": "赵必𤩪",
        "content": "秋水盈盈娇眼溜，春山淡淡黛眉轻。\n人间一段真描画，唤起王维写不成。",
        "dynasty": "宋",
        "collection_info": null
    },
    {
        "uuid": "54be63e4990845d440674955d4a39639",
        "title": "吟社递至诗卷足十四韵以答之为梅水村发也  其一",
        "author": "赵必𤩪",
        "content": "铁石其心肠，冰雪其襟胸。\n晨陪玉辇游，夕堕瘴海东。",
        "dynasty": "宋",
        "collection_info": null
    },
    {
        "uuid": "b56687a89f0ccdbc5bf7b9e1f5573d82",
        "title": "吟社递至诗卷足十四韵以答之为梅水村发也  其二",
        "author": "赵必𤩪",
        "content": "萧艾秽羣芳，草木纷零落。\n梅花我辈人，例合束高阁。",
        "dynasty": "宋",
        "collection_info": null
    },
    {
        "uuid": "aa50d869f1f7bf2b15d0e48b58ec1b36",
        "title": "吟社递至诗卷足十四韵以答之为梅水村发也  其三",
        "author": "赵必𤩪",
        "content": "紫薇号舍人，红荔名郎官。\n梅花隠君子，未可一样观。",
        "dynasty": "宋",
        "collection_info": null
    },
    {
        "uuid": "c5abb2d787129ec1d443633b7ea3e94a",
        "title": "吟社递至诗卷足十四韵以答之为梅水村发也  其四",
        "author": "赵必𤩪",
        "content": "无诗对梅羞，诗成梅花开。\n梅自工于诗，欧九却识梅。",
        "dynasty": "宋",
        "collection_info": null
    },
    {
        "uuid": "040883b7b204a5e77aeae12425d892fe",
        "title": "吟社递至诗卷足十四韵以答之为梅水村发也  其五",
        "author": "赵必𤩪",
        "content": "霜凋雪剥余，万卉生意动。\n梅花让羣芳，回施春风供。",
        "dynasty": "宋",
        "collection_info": null
    },
    {
        "uuid": "895807bec08bf1155c3802031557186d",
        "title": "吟社递至诗卷足十四韵以答之为梅水村发也  其六",
        "author": "赵必𤩪",
        "content": "欲花未花时，此妙无人知。\n着花已多事，更为花吟诗。",
        "dynasty": "宋",
        "collection_info": null
    },
    {
        "uuid": "24ca50f002202e053fa99208ed9190bf",
        "title": "吟社递至诗卷足十四韵以答之为梅水村发也  其七",
        "author": "赵必𤩪",
        "content": "子猷癖爱竹，无梦到香影。\n雪夜棹匆匆，未必有诗兴。",
        "dynasty": "宋",
        "collection_info": null
    },
    {
        "uuid": "2135aa11e1d0dacb23f6ea0a84c352ef",
        "title": "吟社递至诗卷足十四韵以答之为梅水村发也  其八",
        "author": "赵必𤩪",
        "content": "香魂逐逋去，翠羽招不还。\n醉倒赵师雄，一身花影寒。",
        "dynasty": "宋",
        "collection_info": null
    },
    {
        "uuid": "1c367aa9de4237af28abf4a98ec883bd",
        "title": "吟社递至诗卷足十四韵以答之为梅水村发也  其九",
        "author": "赵必𤩪",
        "content": "我爱梅花清，梅花怜我癯。\n宁为寒东野，毋为渴相如。",
        "dynasty": "宋",
        "collection_info": null
    },
    {
        "uuid": "7bb1503002571dc364b0765b7e25b59b",
        "title": "吟社递至诗卷足十四韵以答之为梅水村发也  其一○",
        "author": "赵必𤩪",
        "content": "对梅日一醉，无酒如梅何。\n尘世独醒人，卑之毋甚高。",
        "dynasty": "宋",
        "collection_info": null
    },
    {
        "uuid": "7d44d5f5cdfe13901545e010d84b5caa",
        "title": "吟社递至诗卷足十四韵以答之为梅水村发也  其一一",
        "author": "赵必𤩪",
        "content": "水月一联诗，桃杏不敢近。\n卷锦归之梅，梅花无可逊。",
        "dynasty": "宋",
        "collection_info": null
    },
    {
        "uuid": "40e6dfd454c49066af44d980a0fd0e70",
        "title": "吟社递至诗卷足十四韵以答之为梅水村发也  其一二",
        "author": "赵必𤩪",
        "content": "无贽谒梅花，一诗我破戒。\n春风如打勘，具有案卷在。",
        "dynasty": "宋",
        "collection_info": null
    },
    {
        "uuid": "8d0187810f4a808713cb763f826ec36e",
        "title": "吟社递至诗卷足十四韵以答之为梅水村发也  其一三",
        "author": "赵必𤩪",
        "content": "梅花老山林，思与天下芳。\n琼花差清白，荐之守维扬。",
        "dynasty": "宋",
        "collection_info": null
    },
    {
        "uuid": "5533fd0e19b0904e3e6af8ada2e22104",
        "title": "吟社递至诗卷足十四韵以答之为梅水村发也  其一四",
        "author": "赵必𤩪",
        "content": "怀哉丈人行，四海空交游。\n桃李不识面，一生慕荆州。",
        "dynasty": "宋",
        "collection_info": null
    },
    {
        "uuid": "4259ca4e0da5523991b6512ac39ceec4",
        "title": "饯实斋趋朝",
        "author": "赵必𤩪",
        "content": "四海人物如晨星，老成典型公一人。\n秋月玉壶光皎皎，飞鸾不骖翔八表。\n寒花晚节纷其香，春风笔底多甘棠。\n景定东南民力竭，天畀福星照南粤。\n尽洗蛮烟瘴雨尘，药洲草木欣然春。\n至今民拜宽分赐，古有今无此廉吏。\n清风去后凛冰台，前度刘郎又復来。\n阃府清明民快活，满腔子仁活泼泼。\n一十四州生意多，海鰲不动红牙高。\n治平奏最居第一，生平受用惟一实。\n一朝征入作侍郎，晋升邃阁侍华光。\n国家多难予谁与，嗣王小毖新求助。\n矧今耆俊莫如公，泰内君子上下同。\n大用之机其在此，周公冢宰毋专美。\n不然成王方幼冲，何为衮衣赤舄先归东。\n送公此行登鼎席，南丰瓣香此昕夕。\n他时英俊馆翘材，桃树应思去后栽。",
        "dynasty": "宋",
        "collection_info": null
    },
    {
        "uuid": "f8da69b974233aeca5c1ece74aae7573",
        "title": "南山赏梅分韵得观字",
        "author": "赵必𤩪",
        "content": "老梅百窠霸骚坛，峥嵘铁骨傲岁寒。\n千枝万枝冻欲槁，一花两花春尚悭。\n愁闻羌雏吼玉笛，羞见公子驮金鞍。\n芳魂久嫁逋仙去，怨云恨雨迷孤山。\n憔悴独醒者，纳交惟芷兰。\n江南穷诗人，鄙哉弟山矾。\n甚而含毫吮墨之俗子，或比之粉面之何郎、玉肌之阿环。\n梅花酷怕渠点涴，所以未破冰雪颜。\n与其玉堂兮金屋，孰若竹篱茅舍幽且閒。\n与其状元兮宰相，孰若收香敛华林壑间。\n逆知梅意同我意，诗人合作如是观。",
        "dynasty": "宋",
        "collection_info": null
    },
    {
        "uuid": "dc0dd2af4aa5050636f71840c2a5a00b",
        "title": "赠相士桂月岩",
        "author": "赵必𤩪",
        "content": "昔有道人张岩电，口不言钱似王衍。\n却言姓钱不姓张，滑稽玩世名犹香。\n昔有岩电今月岩，月眼神舌和天谈。\n江湖剩结贵人知，虽不爱钱犹爱诗。",
        "dynasty": "宋",
        "collection_info": null
    },
    {
        "uuid": "0324248c5aca798bdbf2e2c7d78e1b95",
        "title": "生朝觞客即席用韵",
        "author": "赵必𤩪",
        "content": "西风吹客浮仙槎，万斛诗香散幽遐。\n琼裾翠裳佩九霞，赐我羔酒龙团茶。\n剪锦飞落山人家，黄绢幼妇无以加。\n衰贱何足辱齿牙，相看白髪羞黄花。\n西山薇蕨东陵瓜，前村烟雨黄犊车。\n共嚼秋芳咀春华，茅斋饮尽邻可赊。",
        "dynasty": "宋",
        "collection_info": null
    },
    {
        "uuid": "a5501baf61901f2302b28df7b9fab9ca",
        "title": "南山亭吟梅用韵",
        "author": "赵必𤩪",
        "content": "玉辇瑶车具，飘飘银台路。\n羣姬拥盖羽，太真衣缟素。\n夜宴琼花圃，玉郎骑鹤赴。\n翠衣冻欲仆，芳信谁传付。\n无梦高唐赋，酒阑散香雾。",
        "dynasty": "宋",
        "collection_info": null
    },
    {
        "uuid": "c91516639d2988385795d2defa6625d0",
        "title": "和同社饯梅",
        "author": "赵必𤩪",
        "content": "花开春意动，花谢春意静。\n逋仙余诗魂，梦断孤山境。\n飘零万斛香，冷落一枝影。\n玉笛声声愁，月浸阑干冷。\n吟翁饯梅行，诗句真隽永。\n持螯醉酒船，呼童涤茶皿。\n欲调宰相羹，且归状元岭。\n离骚不知音，激楚鄙鄢郢。\n惟有广平翁，心肠铁石劲。\n无花实更奇，此意要人领。\n桃李儿女曹，眼底纷蛙井。\n酒醒动微吟，心下快活省。",
        "dynasty": "宋",
        "collection_info": null
    },
    {
        "uuid": "354c61d4bfb1c1f344fe2d9f698759fc",
        "title": "和李梅南见寄十四韵",
        "author": "赵必𤩪",
        "content": "公归乎山中，袖藏经济策。\n恨不云龙游，相从老樵石。\n樵溪酿泉甘，樵谷嘉禾殖。\n诗垒压刘曹，酒国并秦越。\n与其千户侯，何如千亩漆。\n文星耿在目，龙门兮咫尺。\n天风堕珠玑，捧玩手不释。\n斧钺太森严，句法尤峭拔。\n奈何士也贱，至宝道傍掷。\n平生钓鰲手，烹鲜抑何屑。\n箪食与豆羹，岂足动颜色。\n閒愁恼吟肠，义利自为敌。\n相逢开口笑，无怨亦无德。",
        "dynasty": "宋",
        "collection_info": null
    },
    {
        "uuid": "4e5bee7916dca394c29a3dc127616622",
        "title": "游濂泉",
        "author": "赵必𤩪",
        "content": "星岩高哉不知其几千丈兮，下有儒宫上接青云梯。\n绿凹凿破冰泉冽，泉以濂名宗濂溪。\n濂翁去今凡几载，一脉流通无窒碍。\n光风霁月此山中，景物因人成胜概。\n亭翼翼，水泠泠，一清不着点子尘。\n眼前色色俱呈露，何必解兰缚尘缨。\n君不见孤山六一泉，砚州包公井。\n君子之泽深且长，清风千古霜凛凛。\n我欲采薇隠此山，祇恐林惭涧恧锁松关。\n我欲祠下笔一词，又恐寒泉痛洗凝之诗。\n解襟坐石濯清泠，一歃寒冰和露饮。\n雪我酒肠霜诗脾，此身疑在神仙境。\n倩君为问玉皇借玉鞭，鞭起睡龙骑上天。\n持此一瓢濂翁泉，一雨炎荒洗蛮烟。",
        "dynasty": "宋",
        "collection_info": null
    },
    {
        "uuid": "71bb2f8aec8004f3f5387c7a99cf4070",
        "title": "陆户有摴蒱之招诗以答之",
        "author": "赵必𤩪",
        "content": "局促束缩抱羁独，颓然一我恧兮俗。\n酒病昏沈无诗医，诗肠枯槁欠酒沃。\n閒窗坐与周公交，焚香痛把楚骚读。\n世情冷暖故人疏，笑杀和靖鳖头缩。\n夜长灯明弔影孤，无情红粉不可呼。\n梦中猛省京华事，围红拥翠邀博徒。\n银烛高烧海棠暖，醉豪一喝雉成卢。\n赢却翠裘六郎恨，丈夫此乐天下无。\n君不见刘毅家四壁，百万祇一掷。\n袁耽少不羁，破帽怀相随。\n逢场作戏政不恶，大抵人生乐其乐。",
        "dynasty": "宋",
        "collection_info": null
    },
    {
        "uuid": "66cbf53275d526b418c03a792892b426",
        "title": "古端饮问梅亭作",
        "author": "赵必𤩪",
        "content": "把酒问梅开未开，梅花问我何时来。\n嫣然一笑醒尘梦，撩我诗兴宽酒怀。\n有梅无诗酒怀恶，有诗无酒羁味薄。\n一觞一咏畅幽情，人生须作及时乐。\n去年岭头曾相逢，花边酾酒酹师雄。\n霜月三更天似水，枝头翠鸟睡正浓。\n今年寒浅花较迟，一花两花时最奇。\n春多烂漫无意思，此意梅花知不知。\n孤山寂寞逋仙去，香影之后更无句。\n几回拟作梅花骚，无力其如梅花何。\n怀哉此花丈人行，冰清玉洁不做时粧样。\n纷纷桃李嫁春风，臭味未必与我同。\n莫说和羹事，和羹事犹未。\n莫羡玉堂人，玉堂人已陈。\n细把心期向梅说，花开花落有时节。",
        "dynasty": "宋",
        "collection_info": null
    },
    {
        "uuid": "4dc7f76a34a0e49d1bf35e5fbb968566",
        "title": "和同社酒边韵",
        "author": "赵必𤩪",
        "content": "规规为愚傲为颖，晨华夕丧何足逞。\n对山悠然此心领，谁歌白雪妙于郢。\n题破蜀笺为红杏，昼游苦短烛堪秉。\n愧我寒蜩嘒如哽，堕身千仞求长绠。\n移文鸥社盟莫冷，共嚼梅花醉香影。",
        "dynasty": "宋",
        "collection_info": null
    },
    {
        "uuid": "9bf74cb30ac746a7cd843eeaed1c7ed8",
        "title": "重九即席点韵",
        "author": "赵必𤩪",
        "content": "渊明我辈人，岂为口体累。\n归欤三径秋，清吟发幽寄。\n醒眼对黄花，陶然已心醉。\n世俗儿女情，饮菊萸繫臂。\n长房果神仙，登高未为智。\n落帽狂参军，声利穷所嗜。\n兴来尽君欢，得句输杜二。\n牛山泪沾衣，鄙哉马千驷。\n悠然千载吟，高韵未易次。\n人生聚几何，此意非酒为。\n徜徉林壑游，磊落湖海义。\n明年此会日，老健天所赐。",
        "dynasty": "宋",
        "collection_info": null
    },
    {
        "uuid": "afc45a26e2d1d21eed82716fff804b97",
        "title": "和李梅南对梅韵",
        "author": "赵必𤩪",
        "content": "三花两花疏篱东，玉堂何似茅舍中。\n孤芳不受春风涴，千红万紫俱下风。\n罗浮梦断孤山杳，寂寂谁蹑二子踪。\n谪仙天人霸梅国，骚坛万仞奴羣雄。\n我交梅花二十冬，梅工于诗例合穷。\n我穷于梅诗更拙，岂无膏沐谁为容。\n湘纍醒眼不相识，兰芷未必臭味同。\n何时典衣买酒醉梅下，浇我磊落写我悰。\n诗成阁笔对梅笑，此一瓣香为梅翁。",
        "dynasty": "宋",
        "collection_info": null
    },
    {
        "uuid": "75c6dfd504bbbdf573f5596b703b30bb",
        "title": "即席点韵赋方砚",
        "author": "赵必𤩪",
        "content": "一片端溪云，至宝俗眼惊。\n体方而质刚，翰林叨宠荣。\n楮君同出处，松侯难弟兄。\n紫肝马肤润，绿晕鸲眼明。\n自笑谪仙狂，曾倩妃子擎。\n我爱清庙瑟，人吹高门笙。\n龙尾与凤咮，圆巧相逢迎。\n吾友管城公，奚假乎猩猩。\n留此镇山房，移文鸥鹭盟。\n好方已成癖，焉用圆为卿。",
        "dynasty": "宋",
        "collection_info": null
    },
    {
        "uuid": "f8b6b856bf6ecb6250555f57103a6217",
        "title": "挽李春叟",
        "author": "赵必𤩪",
        "content": "靖节有诗题晋号，德公无意入襄城。\n蓬鬓早因时事白，荷衣不受刦尘污。",
        "dynasty": "宋",
        "collection_info": null
    },
    {
        "uuid": "d35b460b2e98441285ee4413e891f222",
        "title": "句",
        "author": "赵必𤩪",
        "content": "诗人只合住茅屋，天下未尝无菜羹。",
        "dynasty": "宋",
        "collection_info": null
    }
]