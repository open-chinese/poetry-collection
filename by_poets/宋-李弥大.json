[
    {
        "uuid": "9645f623e214182f55fc822b521c47de",
        "title": "游洞庭山",
        "author": "李弥大",
        "content": "山浮羣玉碧空沉，万顷光涵几许深。\n梵剎楼台嘘海蜃，洞天日月浴丹金。\n秋林结缘留连赏，春坞藏红次第吟。\n拟泛一舟追范蠡，从来世味不关心。",
        "dynasty": "宋",
        "collection_info": null
    },
    {
        "uuid": "06790b703c45832d741ebf6d4da90296",
        "title": "尧峰院",
        "author": "李弥大",
        "content": "云峰何岧嶤，去天余几丈。\n其下蔚华林，幽禅屹相向。\n我游先朝暾，海日射巾杖。\n飞盖不须持，步步苍松障。\n山僧知我来，罗立鳬雁行。\n提携两行人，为我谈实相。\n一种勿弦琴，三嘆无声唱。\n开轩面东南，千里入俯仰。\n西登妙高台，更欲兹旷望。\n土断泽绕山，烟涛渺云浪。\n恐是六鰲连，蓬壶堕莽苍。\n又疑鲸入海，偃脊起青嶂。\n时方老火炽，金石流欲炀。\n须臾变云雨，为作雄风壮。\n翻手回凉秋，掀舞千林响。\n谁云免水宫，自是神龙藏。\n三高如可作，吾欲五湖访。\n洗足巨浸心，振衣孤峰上。\n寄语夸夺流，得饱但相忘。\n长哦可当歌，踏月下空旷。",
        "dynasty": "宋",
        "collection_info": null
    },
    {
        "uuid": "76996e06f63ba2e5485bfbce52ffaf40",
        "title": "无碍泉",
        "author": "李弥大",
        "content": "瓯研水月先春焙，鼎煮云林无碍泉。\n将谓苏州能太守，老僧还解觅诗篇。",
        "dynasty": "宋",
        "collection_info": null
    },
    {
        "uuid": "818f198d57cac072483829e1a01ee36e",
        "title": "散步山村喜风俗淳朴小诗纪之",
        "author": "李弥大",
        "content": "山居时散步，所接多耕夫。\n或揖或不揖，颇忘尔与君。\n阴晴话愁喜，丰约道有无。\n电迅嘆人寿，风波惊世途。\n超然心不累，朝市何有乎。",
        "dynasty": "宋",
        "collection_info": null
    },
    {
        "uuid": "42ba7bd5222edfdb4c66099dd876c557",
        "title": "亲旧有问山中事者示之以诗",
        "author": "李弥大",
        "content": "试与问秦汉，人家总不知。\n餐霞云窦冷，卧月石床欹。\n流水天常洗，桃花春自迟。\n年年深洞裏，闲着一枰棋。",
        "dynasty": "宋",
        "collection_info": null
    }
]