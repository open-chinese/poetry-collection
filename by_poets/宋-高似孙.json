[
    {
        "uuid": "2549bbe5c38200c2c26c7c28ecff1b19",
        "title": "金人捧露盘 下明光",
        "author": "高似孙",
        "content": "下明光，违宣曲，上扬州。\n玉帐暖、十万貔貅。\n梅花照雪，月随歌吹到江头。\n牙樯锦缆，听雁声、夜宿瓜州。\n南山客，东山妓，蒲萄酒，鹔鹴裘。\n占何逊、杜牧风流。\n琼花红叶，做珠帘、十里遨头。\n竹西歌吹，理新曲、人在春楼。",
        "dynasty": "宋",
        "collection_info": null
    },
    {
        "uuid": "46cd5fdb8feaf270b933b2ebe6e4ddce",
        "title": "眼儿媚 翠帘低护郁金堂",
        "author": "高似孙",
        "content": "翠帘低护郁金堂。\n犹自未忺妆。\n梨花新月，杏花新雨，怎奈昏黄。\n春今不管人相忆，欲去又相将。\n只销相约，与春同去，须到君行。",
        "dynasty": "宋",
        "collection_info": null
    },
    {
        "uuid": "a5335d73a7dda0ab26cc1179de090ef9",
        "title": "莺啼序 青旗报春来了",
        "author": "高似孙",
        "content": "青旗报春来了，玉鳞鳞风旎。\n陈瑶席、新奏琳琅，窈窕来荐嘉社。\n桂酒洗琼芳，丽景晖晖，日夜催红紫。\n湛青阳新沐，人声澹荡花里。\n光泛崇兰，坼遍桃李，把深心料理。\n共携手、蘅室兰房，奈何新恨如此。\n对佳时、芳情脉脉，眉黛蹙、羞搴琼珥。\n折微馨、聊寄相思，莫愁如水。\n青苹再转，淑思菲菲，春又过半矣。\n细雨湿香尘，未晓又止。\n莫教一鴂无聊，群芳亹亹。\n伤情漠漠，泪痕轻洗。\n曲琼桂帐流苏暖，望美人、又是论千里。\n佳期杳渺，香风不肯为媒，可堪玩此芳芷。\n春今渐歇，不忍零花，犹恋馀绮。\n度美曲、造新声，乐莫乐此新知。\n思美人兮，有花同倚。\n年华做了，功成如委。\n天时相代何日已。\n怅春功、非与他时比。\n殷勤举酒酬春，春若能留，□还亦喜。",
        "dynasty": "宋",
        "collection_info": null
    },
    {
        "uuid": "9d35ce65195ff2138bc7232c6bb998cb",
        "title": "失调名 红翻茧栗梢头遍",
        "author": "高似孙",
        "content": "红翻茧栗梢头遍。",
        "dynasty": "宋",
        "collection_info": null
    },
    {
        "uuid": "dd895ebda537b441858b6f6a39daf3f1",
        "title": "入余杭县",
        "author": "高似孙",
        "content": "明发遵西陆，驱车月流光。\n佳山迎车来，知是古余杭。\n危树露如雨，平野日未阳。\n支流滀清源，弱羽无高翔。\n人家丛灌下，世载山水乡。\n扣门作午憩，白饭羞文鲂。\n邂逅有足欢，离合非其常。\n主人不予鄙，予留亦徜徉。",
        "dynasty": "宋",
        "collection_info": null
    },
    {
        "uuid": "c8d20768a08afe0752007a49470f7412",
        "title": "憩昌化民家",
        "author": "高似孙",
        "content": "晚程息劳辙，白日流西晖。\n水鸟得鱼去，耘夫荷锄归。\n川原杳仟绵，林野杂依霏。\n一来扣竹馆，相邀入荆扉。\n重岩吐清溜，澄阴布残菲。\n曰予考此室，十世相因依。\n左右桑果足，岁日鸡豚肥。\n丰犹未至裕，歉亦无能饥。\n予闻良自惬，欲谋北山薇。\n有田可同耕，有蚕当共衣。\n车夫猝无情，此志仍重违。",
        "dynasty": "宋",
        "collection_info": null
    },
    {
        "uuid": "67dc23398975da41e7bd37b630d96cba",
        "title": "答李才翁",
        "author": "高似孙",
        "content": "素意杳难寻，残鑪属晚阴。\n花知西洛事，雁叫北人心。\n客共艰难尽，诗随老大深。\n金陵书不到，消息又沉沉。",
        "dynasty": "宋",
        "collection_info": null
    },
    {
        "uuid": "da5ec6eb11255b558d167024966d5c7b",
        "title": "宋江都研",
        "author": "高似孙",
        "content": "数寸清纯玉不如，入波陶髮冷萧疏。\n千金烂抵荆山鹊，一璞深刳渭水鱼。\n墨带花香临近涧，泓沉灯影了残书。\n从来端歙难优劣，名下真成士不虚。",
        "dynasty": "宋",
        "collection_info": null
    },
    {
        "uuid": "50a31d756b830064264f8b303eb2a48a",
        "title": "答宇文文学",
        "author": "高似孙",
        "content": "无能应俗苦皇皇，诗不惊人笔事荒。\n天下无山如饭颗，人间有水自沧浪。\n左杯右蟹一舟足，早韭晚菘三亩强。\n莫谓觉来亡可嗜，逢人犹自觅花忙。",
        "dynasty": "宋",
        "collection_info": null
    },
    {
        "uuid": "2e283a42a42077c9833e391f6dc9c545",
        "title": "燕文贵山水图",
        "author": "高似孙",
        "content": "道山堂上御府画，展卷犹能记老燕。\n十日何由办水石，千金乃可分江天。\n楚湘两岸风落木，海岳三秋雁度川。\n大山小山俱好隠，江南梦去曲肱眠。",
        "dynasty": "宋",
        "collection_info": null
    },
    {
        "uuid": "deb65289a00a36ab66231bd4f3833b43",
        "title": "答武昌吴广文",
        "author": "高似孙",
        "content": "平生不识武昌楼，官柳青青好在不。\n庾亮笛吹黄鹄月，简栖碑驳碧苔秋。\n山横赤壁含情断，水出瞿唐快意流。\n何处叫君同一醉，并舟秦女擘箜篌。",
        "dynasty": "宋",
        "collection_info": null
    },
    {
        "uuid": "8b00d9d5cce5185c9786b074cfa7d084",
        "title": "丹砂歌谢胡史君惠砂床",
        "author": "高似孙",
        "content": "宜州丹砂产旸谷，不比辰溪攒箭镞。\n素霓深抱赤城霞，斩猩半染于阗玉。\n海日下照珊瑚红，化为姹女金芙蓉。\n一从擘华分禹璞，犹有绛气埋云峰。\n铸鼎泥坛有消息，坐看光辉成五色。\n淮南鸡犬亦同升，九转真能生羽翼。",
        "dynasty": "宋",
        "collection_info": null
    },
    {
        "uuid": "19e6f39882d08d9c4b2c2e8fac6c2307",
        "title": "琵琶引",
        "author": "高似孙",
        "content": "人生聚散难为别，何况匆匆作胡越。\n梅梢带雪下昭阳，明朝便隔关山月。\n长城不战四夷平，臣妾一死鸿毛轻。\n回凭汉使报天子，为妾奏此琵琶声。\n长安城中百万户，家家竞学琵琶谱。\n酸声苦调少人知，食雪天山忆苏武。\n西风吹霜雁飞飞，汉宫月照秋砧衣。\n嫖姚已死甲兵老，公主公主何时归。",
        "dynasty": "宋",
        "collection_info": null
    },
    {
        "uuid": "e8dc2e463166bc006301dbcaee7944e9",
        "title": "铜雀砚歌",
        "author": "高似孙",
        "content": "曹公夜讌凌云台，一言契阔含余哀。\n分香老伎各云雨，歌舞不尽埋蒿莱。\n漠漠颓基邺山下，万里烟尘无一瓦。\n井干罇酒自平生，乌鹊飞南播遗雅。\n老农垦雨开荒寒，一砾千金苔未干。\n世人好奇不好近，直比周簋仍商盘。\n老璞浑浑殊质鲁，得水犹能发妍妩。\n更与人间作瓌古，月明夜盗西陵土。",
        "dynasty": "宋",
        "collection_info": null
    },
    {
        "uuid": "d83fb16abc0c2dd7ee9913c00afb04dc",
        "title": "黄居中潇湘图歌",
        "author": "高似孙",
        "content": "天晴而雨断兮，作苍梧九疑之高。\n秋风行而川怒兮，泄潇湘洞庭之奔流。\n树不知名兮山抱复岭，沙不计程兮水趋它洲。\n波作止兮蛟舞蛟蛰，云晦明兮猿呼猿愁。\n原不可作兮兰亦尘土，贾傅归汉兮鵩其何尤。\n谁呼鱼兮北澨有酒，谁鼓枻兮南津有舟。\n怀斯人兮杳霭千里，目怅望兮吾其归休。",
        "dynasty": "宋",
        "collection_info": null
    },
    {
        "uuid": "a457363c186f98054bdea82b2fd5bc6c",
        "title": "寄吴钤干",
        "author": "高似孙",
        "content": "有伟千人杰，能为万里游。\n挂帆春背雁，问驿夜惊鸥。\n道路空留滞，文章莫暗投。\n九疑生雨遍，三峡带寒流。\n采药青神观，题诗白帝楼。\n干坤供烂醉，星斗照闲愁。\n汉已归萧相，天难寿武侯。\n词人头欲雪，壮士泪如秋。\n中下犹须策，西南夙倚筹。\n有钱书尽买，灭虏志终酬。\n猿破高唐梦，龙驯滟滪舟。\n行人定安稳，夏近可归不。",
        "dynasty": "宋",
        "collection_info": null
    },
    {
        "uuid": "fd227344183709279727c35e58d89655",
        "title": "骑鸾引赠句曲山吴道士",
        "author": "高似孙",
        "content": "夜骑白鸾出琳阙，三万仙官锵佩玦。\n云雷帖妥过刚风，左推日九右扶月。\n一息瑶池翠水家，阿母迎谒龙驱车。\n青娥弹丝玉妃酒，坼尽蟠桃红玉花。\n九天丈人来问道，太极之前天不老。\n丹霞一气玉枢宫，宝笈绳金容探讨。\n井君沐浴波五色，洞房光芒上奔日。\n天上传呼六丁直，星斗离离碍鸾翼。",
        "dynasty": "宋",
        "collection_info": null
    },
    {
        "uuid": "25125e37a073dc3d6a3c2d834a6541c7",
        "title": "聚景园",
        "author": "高似孙",
        "content": "翠华不向苑中来，可是年年惜露台。\n水际春风寒漠漠，官梅却作野梅开。",
        "dynasty": "宋",
        "collection_info": null
    },
    {
        "uuid": "83245b8623db33bd6898115198607aec",
        "title": "四圣观",
        "author": "高似孙",
        "content": "水明一色抱神州，雨压轻尘不敢浮。\n山北山南人唤酒，春前春后客凭楼。\n射熊馆暗花投扆，下鹄池深柳拂舟。\n白髮邦人能道旧，君王曾奉上皇游。",
        "dynasty": "宋",
        "collection_info": null
    },
    {
        "uuid": "fab87dd64126e9b58a980348ea18f1f8",
        "title": "石楠",
        "author": "高似孙",
        "content": "自随野意订山行，香浸楠花白水生。\n借得风来帆便饱，隔溪新度一声鶑。",
        "dynasty": "宋",
        "collection_info": null
    },
    {
        "uuid": "7f16c6f0e863a96cd40064a7d39bf55a",
        "title": "木香",
        "author": "高似孙",
        "content": "下帘深与意商量，无酒何如此夜长。\n一树木丝仙有分，依然只作秘书香。",
        "dynasty": "宋",
        "collection_info": null
    },
    {
        "uuid": "c52241c86b530dbe810295e1bf2d0d59",
        "title": "梅",
        "author": "高似孙",
        "content": "舍南舍北雪犹存，山外斜阳不到门。\n一夜冷香清入梦，野梅千树月明村。",
        "dynasty": "宋",
        "collection_info": null
    },
    {
        "uuid": "ff0eb4555e2b8753b5b8afaa4f248e10",
        "title": "纪梦",
        "author": "高似孙",
        "content": "翠峰嵯峨三十六，寒泉落空响哀玉。\n岩花石路势萦纡，玉阑干护修筠绿。\n雪髯老人负紫瓢，金丝麈尾遥相招。\n红螺酌酒湛湛碧，坐倚苍石吹洞箫。\n孤鹤来传天上诏，老人挽予偕一到。\n飘飘高举凌青冥，直过罡风履黄道。\n祥光楼阁倚峥嵘，神虎守阙森卫兵。\n双阖朱扉忽微启，中有灵官来远迎。\n绛衣持斧立丹陛，玉皇手中玉如意。\n云璈风瑟自宫商，天声清越非人世。\n帝旁青童传帝宣，文华宫中呼谪仙。\n谪仙顾余笑且言，子宜亟返来他年。\n探怀赠我五色笔，子当宝之慎勿失。\n浓香氤氲迷帝所，长揖老人下西庑。\n身从日月上头行，俯视斗杓分子午。\n云气相随步武生，过耳但觉松风鸣。\n觉来握笔纪佳梦，月明楼鼓挝三更。",
        "dynasty": "宋",
        "collection_info": null
    },
    {
        "uuid": "0b281a06e82c7dd3e15a19b451bb621a",
        "title": "蟹包",
        "author": "高似孙",
        "content": "妙手能夸薄样梢，桂香分入蟹为包。\n也知不枉持螯手，便是持螯亦草茅。",
        "dynasty": "宋",
        "collection_info": null
    },
    {
        "uuid": "13e9646e6b1adf480777aa2897395087",
        "title": "富次律送蟳",
        "author": "高似孙",
        "content": "鳞甲错夏物，怀青莫如蟳。\n苏公今张华，何微不知音。\n入手巨螯健，斫雪隽莫禁。\n宛然如玠辈，曾是秉玉心。\n蟹因龟蒙杰，酒与毕郎深。\n二者不可律，食之当酌斟。",
        "dynasty": "宋",
        "collection_info": null
    },
    {
        "uuid": "09e232f17e65444a04e9e4def06f8339",
        "title": "赵嘉甫致松江蟹",
        "author": "高似孙",
        "content": "雁知枫已落松江，催得书来急蟹纲。\n消一两螯如斲雪，强三百橘未经霜。\n无诗莫学天随子，有酒当呼吏部郎。\n不解持经聊戒杀，省嫌无板去烧汤。",
        "dynasty": "宋",
        "collection_info": null
    },
    {
        "uuid": "04c82fc20ca407147ebfed66fd507113",
        "title": "李迅甫送蟹  其一",
        "author": "高似孙",
        "content": "小橘枚枚菊未黄，蟹肥全不待些霜。\n莫嫌草草相知少，犹是曾为吏部郎。",
        "dynasty": "宋",
        "collection_info": null
    },
    {
        "uuid": "4eaa9c4522226b798fd1f6bb03bcb37b",
        "title": "李迅甫送蟹  其二",
        "author": "高似孙",
        "content": "平生嗜此龟蒙蟹，便无钱也多多买。\n瞥见风姿已潇潇，一呷橙虀酒如澥。",
        "dynasty": "宋",
        "collection_info": null
    },
    {
        "uuid": "ea5c593e4175288015e0cb8a0d91bb00",
        "title": "誓蟹羹",
        "author": "高似孙",
        "content": "年年作誓蟹为羹，倦不能支畧放行。\n但是草泥行郭索，莫愁豕腹胀膨亨。\n酒今到此都空了，诗亦随渠太瘦生。\n吏部一生豪到底，此时得意孰为争。",
        "dynasty": "宋",
        "collection_info": null
    },
    {
        "uuid": "2bce30a2189d857af672eedb0c216f26",
        "title": "赵嘉父送松江蟹",
        "author": "高似孙",
        "content": "青天肯为蟹飞霜，蟹亦贪诗老更狂。\n枫叶已随诗共冷，菊花能为酒先忙。\n平生尔雅谁能熟，此去玄经孰敢荒。\n剪去吴淞半江水，渔翁不敢叫沧浪。",
        "dynasty": "宋",
        "collection_info": null
    },
    {
        "uuid": "6dc4e4bc49ed887bde7875b57350f12b",
        "title": "同父送松江蟹",
        "author": "高似孙",
        "content": "人间宁有几松江，蟹到强时橙也黄。\n非是龟蒙无此隽，自从茂世孰为忙。\n干坤大半渔为宅，雪月从头笔做床。\n不读晋书谁了此，晋书曾读也苍茫。",
        "dynasty": "宋",
        "collection_info": null
    },
    {
        "uuid": "93b34acb7e2f7506d58d664da784c2ff",
        "title": "赵广德送松江蟹",
        "author": "高似孙",
        "content": "江空蟹急窘于蒐，满腹清凉做尽秋。\n茶竈笔床新意思，寝香卫戟战风流。\n生拚不入吴王鲙，死亦相寻越女舟。\n得一好诗无可憾，无诗也不作骚愁。",
        "dynasty": "宋",
        "collection_info": null
    },
    {
        "uuid": "89d5f4605a39777b5cd578f01d6bce7c",
        "title": "赵崇晖送鱼蟹",
        "author": "高似孙",
        "content": "秋驱雁至至犹稀，且馔新篘理旧衣。\n蟹为龟蒙何惜死，鲈非张翰且休肥。\n五湖已去无遗恨，三径方归有昨非。\n更欲借渠茶竈火，萧萧叶满洞庭芦。",
        "dynasty": "宋",
        "collection_info": null
    },
    {
        "uuid": "bc0d22ee347b401650eb1cc484115df5",
        "title": "赵君海惠蟳",
        "author": "高似孙",
        "content": "早挥鲙手作云鳌，雪带晴飞且拍熬。\n安得轮囷如此壮，也知郭索许多骚。\n翰林风月从来别，太史江山一味豪。\n今夜笔床船上去，已输吏部十分高。",
        "dynasty": "宋",
        "collection_info": null
    },
    {
        "uuid": "57762d604c6692b17c3a0ef46b8fb0b4",
        "title": "江寺丞送蟹",
        "author": "高似孙",
        "content": "苦无多雨便重阳，忆杀池头煮蟹凉。\n政用此时消几辈，菊花先作故山香。",
        "dynasty": "宋",
        "collection_info": null
    },
    {
        "uuid": "1e5c840ca2de3692900bd45f9b13fdee",
        "title": "吴中致蟹",
        "author": "高似孙",
        "content": "天雨洞庭霜，寒驱蟹力忙。\n全然空俗味，只是作诗香。\n酒已方纔熟，橙犹未肯黄。\n让渠茶竈火，和月煮沧浪。",
        "dynasty": "宋",
        "collection_info": null
    },
    {
        "uuid": "44a7a8cdaa02320a8dd33eb20b6fce97",
        "title": "汪彊仲郎中送蟹",
        "author": "高似孙",
        "content": "连日天街候驾归，且呼酒对早梅飞。\n从来吏部高情别，右手分将老蟹肥。",
        "dynasty": "宋",
        "collection_info": null
    },
    {
        "uuid": "fafff7a194fbee082307d61e90b6ffa0",
        "title": "答癯庵致糟蟹",
        "author": "高似孙",
        "content": "秋入丹枫声怒号，吴儿得志飞轻舠。\n纬以万竹澜寒涛，有法如兵勇于鏊。\n彼蟹甚武殊驿骚，一霜二霜如此膏。\n物生固忌风味高，最以风味无一逃。\n葬之酒乡泣醨糟，一醉竟死俱陶陶。\n了我一身凡几醪，死生大矣惟所遭。\n饮中诸公人中豪，左手酒杯右手螯。\n醉魂浩荡不可招，为君以酒博葡卜。\n世间万事真牛毛，一醉一死俱蓬蒿。\n恭惟不杀心忉忉，视民如蟹呜呼饕。",
        "dynasty": "宋",
        "collection_info": null
    },
    {
        "uuid": "eca7e100a04e93cbf99bbba93110eebb",
        "title": "䤌蟹",
        "author": "高似孙",
        "content": "西风送冷出湖田，一梦酣春落酒泉。\n介甲尽为香玉软，脂膏犹作紫霞坚。\n魂迷杨柳滩头月，身老松花瓮裏天。\n不是无肠贪曲糵，要将风味与人传。",
        "dynasty": "宋",
        "collection_info": null
    },
    {
        "uuid": "4bb25fc0423e203473cf7f390d76407f",
        "title": "九怀",
        "author": "高似孙",
        "content": "望九疑兮云雨，心惨惨兮思君。\n冉冉兮愁痕，楚波深兮斑竹活。\n历嵯峩兮极眺，讯遐心兮谁将。\n蛟何跃兮衝波，鸿何惊兮离网。\n湘有苹兮渚有荃，欲将诚兮无能宣。\n苍莽兮何之，孰亮余兮㛹娟。\n羽何音兮锵锵，凤何仪兮济济。\n朝腾余轫兮梧阴，夕娱兮清澧。\n蹇踌躇兮自喜，遡清川兮如洗。\n植馆兮云中，树之兮石磊。\n磊贝阙兮鳞堂，杂青枫兮始霜。\n芷路兮蘅薄，桂飞橑兮兰房。\n相芰荷兮可衣，美秋菊兮曾粮。\n瑶华兮在席，江有蓠兮吐芳。\n被薜兮带萝，表之兮以兰香。\n彙众卉兮扬徽，贮芳辛兮同熏。\n哀絃切兮入云，灵来下兮缤纷。\n捐余珰兮中流，遗余玦兮北渚。\n俨奉君兮嘉荐，乃遗余兮芳杜。\n时契阔兮难再，聊歌风兮自语。",
        "dynasty": "宋",
        "collection_info": null
    },
    {
        "uuid": "801f0d981d94d9f3e10eed6df341fda1",
        "title": "九怀 苍梧帝",
        "author": "高似孙",
        "content": "揽九州兮余忧，民将鱼兮谁瘳。\n水受令兮安流，菱芃芃兮方秋。\n老帝力兮茫茫，射神鱼兮飞舟。\n朝帝君兮不下，莽故疆兮生埃。\n踏苍龙兮倏东，栖灵游兮故宫。\n擢桂栋兮兰房，蕙帱兮荃床。\n翳残书兮罅𦉟，杳空山兮神扬。\n神扬兮何极，有人来兮为之太息。\n湿刓石兮酒寒，隠怀君兮伤恻。\n荪桡兮桂檝，海若兮献月。\n采水碧兮紫渊，弄蠙珠兮冰穴。\n无一芳兮可酬，心难吐兮犹咽。\n砥柱兮汤汤，龙门兮阻长。\n事难古兮悲伤，迹苍奔兮蹇余以何往。\n朝欲逝兮河津，夕濯衣兮西溆。\n花涨兮波恶，鱼斗兮云舞。\n沐余冠兮嵯嵯，濯予珰兮楚楚。\n灵心怿兮来下，乃遗余兮芳杜。\n玩芳杜兮三嗅，时不来兮孰与。",
        "dynasty": "宋",
        "collection_info": null
    },
    {
        "uuid": "cd1c9b81b5e5895a23597a0370728fca",
        "title": "九怀 思禹",
        "author": "高似孙",
        "content": "草长兮菲菲，越山青兮霏微。\n玉在佩兮欲语，望故宫兮如归。\n酒阔兮犹香，僾流光兮庭帏。\n芳俎进兮兰藉，玉鳞寒兮牲肥。\n灵翱兮醉只，笙嘘云兮霑衣。\n鼓轻舠兮无留，月共载兮依依。\n乐莫乐兮知几，哀莫哀兮别离。\n鹧鸪愁兮忘飞。",
        "dynasty": "宋",
        "collection_info": null
    },
    {
        "uuid": "1fac9312d4c7cc16b094bb45597b4ae3",
        "title": "九怀 越王台",
        "author": "高似孙",
        "content": "江欲冷兮丹枫，月将缺兮初鸿。\n天如仄兮沉波，檝有声兮追风。\n易莫易兮谋功，难莫离兮图终。\n东山兮谁作，若斯人兮犹穷。\n水下鹥兮溶溶，山插云兮丛丛。\n叫夫君兮不闻，拊遗声兮如空。\n君不来兮谁晤，余心忧兮冲冲。",
        "dynasty": "宋",
        "collection_info": null
    },
    {
        "uuid": "3f5d300b8df5fada463aa925d0f7ed4a",
        "title": "九怀 鸱夷子皮",
        "author": "高似孙",
        "content": "越山兮青青，江波兮喷薄。\n万里兮长风，引惊澜兮去之。\n夫君兮以渊为期，水何为兮劳苦。\n越山兮升云，江水兮未平。\n举酒兮讯君，将与余兮心倾。\n若有人兮飐云旗，舞神鱼兮踏文螭。\n奏水星兮叫冰夷，横壮气兮海为飞。\n麋台兮生草，言如毛兮人杲杲。\n夕宿兮江皋，越兵西兮如拉槁。\n一沐浴兮九江，水扬波兮淙淙。\n飞余桡兮雁渚，舍余珰兮渔矼。\n望美人兮未来，心不怡兮难降。\n有酒兮如冰，呼脍具兮鱼龙腥。\n浇磊块兮洗磅礴，有老父兮愁偏醒。",
        "dynasty": "宋",
        "collection_info": null
    },
    {
        "uuid": "626f6a228c51c3bc705d847d4e6955a3",
        "title": "九怀 浙水府",
        "author": "高似孙",
        "content": "君之来兮鞭潮，令冰夷兮毋骄。\n抚余车兮安驱，海难填兮魂销。\n龙翼辀兮既东，旌翠昏兮生埃。\n蛟抗刃兮波赤，嚥雾光兮蓬莱。\n乐莫乐兮佳游，哀莫哀兮忘归。\n箫钟兮铙鼓，吴歌兮楚舞。\n鱼飞兮雁奔，君之乐兮俣俣。\n憩跸兮嵯峩，陈席兮楚楚。\n撰德兮苍崖，秦夸声兮豪诩。\n骑杂沓兮銮玲珑，穷禹迹兮窥践宫。\n民如蟹兮谁能聪，海水作兮号鱼龙。\n欢未殚兮乐未终，金母号兮汉旌红。",
        "dynasty": "宋",
        "collection_info": null
    },
    {
        "uuid": "b96e1cc7df33cad8157379474ea23e2d",
        "title": "九怀 秦游",
        "author": "高似孙",
        "content": "江上兮青山，水既去兮復还。\n引微风兮无澜，擢桂桨兮闲闲。\n望美人兮来下，灵翩翩兮从女。\n劈中流兮扬舲，雁邕邕兮遵渚。\n玉衣兮画裳，御清气兮前青凤。\n穆川后兮静波，湘君遗兮兰芳。\n行贞兮昭昭，珰明兮玉娟。\n天门兮为开，万夫哀兮惟女贤。\n翠帷下兮沉沉，花饮露兮阴阴。\n素鳞寒兮不动，寄风瑟兮瑶音。\n涉江兮采苹，剪绡兮蠲尘。\n奉瑶华兮结辞，灵不见兮愁人。\n愁人兮柰何，目眇眇兮微波。\n路杳霭兮修长，其柰何兮夕歌。",
        "dynasty": "宋",
        "collection_info": null
    },
    {
        "uuid": "8c5ba8234a6427fff2a45067d6324094",
        "title": "九怀 江夫人",
        "author": "高似孙",
        "content": "若有人兮山阿，乐莫乐兮在薖。\n絜余佩兮有兰，惬余裳兮有萝。\n凌八荒兮骋望，怅山河兮悲壮。\n倒天汉兮濯江淮，眇风云兮晤怀。\n竹树兮冥蒙，海月兮朣胧。\n君何为兮山中，鸿奔南兮逼轻舟。\n歌闻天兮击中流，气浩浩兮横九州。\n山冉冉兮生雨，水汪汪兮迷浦。\n鴂一叫兮花愁，期美人兮春渚。",
        "dynasty": "宋",
        "collection_info": null
    },
    {
        "uuid": "2b937a19299fb1ddbc75c6cd048860f3",
        "title": "九怀 东山",
        "author": "高似孙",
        "content": "砥苍崖兮燕危盘，枕渊洄兮夏留寒。\n谷怀烟兮川引雾，出渔乡兮入樵路。\n屋如悬兮石将危，荡兰舟兮扬桂旗。\n江有蓠兮溪有荪，沙一抹兮云垂垂。\n耒宜雨兮帆宜风，香在垆兮各为功。\n村醪熟兮春无度，水羞香兮雪登俎。\n晴阴节兮花乱飞，老渔歌兮野巫舞。\n灵埃乐兮憺忘归，人无忘兮雨而雨。\n维余舟兮款神关，石𦉟𦉟兮萝漫漫。\n帷之褰兮风毳急，石可憇兮苔痕斑。\n潭中人兮夜渔急，神鱼舞兮阴妃泣，报灵君兮千罟集。\n水如练兮月冥冥，若月絃兮作湘声。\n舟欲去兮且復留，耿不寐兮空隠忧。",
        "dynasty": "宋",
        "collection_info": null
    },
    {
        "uuid": "4bb800119d0dd9af669dc2f12a5e6adb",
        "title": "九怀 嶀山雨",
        "author": "高似孙",
        "content": "无诗文。",
        "dynasty": "宋",
        "collection_info": null
    },
    {
        "uuid": "56bb74e836cbe5b8c89d1ee2f08d6bb7",
        "title": "山中楚辞  其一",
        "author": "高似孙",
        "content": "山如罨兮栖柔烟，鸟徘徊兮翠如褰。\n荫松柏兮牵丹泉，猿在上兮鹤在前。\n拍浮丘兮延偓佺，话坎离兮生坤干。\n问山月兮今何年，月得道兮玄之玄。",
        "dynasty": "宋",
        "collection_info": null
    },
    {
        "uuid": "5d07e3fab93e7ca8060bb9d89b38e2b0",
        "title": "山中楚辞  其二",
        "author": "高似孙",
        "content": "月澄午兮收云，嚼鲜芳兮予酒。\n朝列宿兮将举，炯其北兮惟斗。\n斡四令兮无惰，活元气兮眑眑。\n一罍兮上诉，思超凡兮辞垢。",
        "dynasty": "宋",
        "collection_info": null
    },
    {
        "uuid": "41cf5639b71566352f9ef0cdf713ffc7",
        "title": "山中楚辞  其三",
        "author": "高似孙",
        "content": "穆东皇兮受命，乐山中兮俱春。\n风引树兮欣欣，雨生波兮粼粼。\n天有心兮康予，朝復朝兮趋新。\n春空劳兮又去，山青青兮予亲。",
        "dynasty": "宋",
        "collection_info": null
    },
    {
        "uuid": "05cad77c8b7dbb6ca38cd5b0486a1e90",
        "title": "山中楚辞  其四",
        "author": "高似孙",
        "content": "若古兮多奇，御夏兮高明。\n蹇千山兮在下，石吐泉兮泠泠。\n采新果兮半熟，被疏絺兮全轻。\n非老子兮孰悟，亦晋人兮予盟。\n风来南兮洗琴，棋落落兮争声。\n心有官兮自玉，天相知兮同醒。",
        "dynasty": "宋",
        "collection_info": null
    },
    {
        "uuid": "f49fcb8dc00baaf88402eb0df3c29d85",
        "title": "山中楚辞  其五",
        "author": "高似孙",
        "content": "桂树兮团栾，篱菊兮可采。\n石磊磊兮沿荔，雁嗷嗷兮离叆。\n人心悽兮易凉，时令迁兮谁縡。\n揽古昔兮自怅，视彭殇兮何待。\n吁嗟秋兮，不以悲而能轻，不以愁而为怠。\n若得意兮骚者，酒淋骚兮如海。",
        "dynasty": "宋",
        "collection_info": null
    },
    {
        "uuid": "a07370da980eaededa6d77cfd8a32cb8",
        "title": "山中楚辞  其六",
        "author": "高似孙",
        "content": "木蔌蔌兮皆冬，汛山林兮迎雪。\n匠此妙兮磅礴，信天人兮豪杰。\n当是时雁分黯淡之云，花弄扶疏之月。\n酒涉隽兮少对，诗造微兮自悦。\n天山兮谁饥，蔡州兮谁决。\n眇斯人兮毋作，雪霏霏兮空洁。",
        "dynasty": "宋",
        "collection_info": null
    },
    {
        "uuid": "1617bd6e2f2b1afaf50b96b679392835",
        "title": "欵乃辞",
        "author": "高似孙",
        "content": "帝子降兮北渚，目眇眇兮愁予。\n袅袅兮秋风，洞庭波兮木叶下。\n揭揭兮寒菼，濊濊兮轻罛。\n有鹈兮在梁，鸿何为兮离网。\n白苹深兮骋望，水之清兮濯缨。\n翁不语兮嗔偏醒，欵乃一声兮天水渌。",
        "dynasty": "宋",
        "collection_info": null
    },
    {
        "uuid": "6b0ff7109ac565e12ec28f37dbcf8680",
        "title": "后欵乃辞",
        "author": "高似孙",
        "content": "洞庭潇湘白雪中，中有云气随飞龙。\n渔父天寒网罟冻，山木尽亚洪涛风。\n渔翁暝踏孤舟立，沧浪水深青冥阔。\n不见湘妃鼓瑟时，至今斑竹临江活。\n渔翁夜傍西岩宿，晓汲清湘燃楚竹。\n烟销日出不见人，欵乃一声山水渌。",
        "dynasty": "宋",
        "collection_info": null
    },
    {
        "uuid": "56f36d8947339924a8cc8ea632fee611",
        "title": "嶀台神絃曲  其一",
        "author": "高似孙",
        "content": "迅双桨兮刊中流，风与力兮帆无留。\n瞥逝鸿兮呵慵虬，芷泣香兮木鸣樛。\n宛有人兮山之幽，翠翦字兮旌柔柔。\n朝阳澨兮夕阴洲，月不动兮雪霜浮。\n期灵君兮一徕游，虚谷应兮寒飕飕。\n酒可醺兮苹可羞，灵不鄙兮摅吾愁。",
        "dynasty": "宋",
        "collection_info": null
    },
    {
        "uuid": "d2f550b68b0a6d4c45fc2c40124eab54",
        "title": "嶀台神絃曲  其二",
        "author": "高似孙",
        "content": "水清清兮石凿凿，浪攻崖兮风洗壑。\n天飞凉兮众木作，元气涌兮鱼龙恶。\n若有人兮老丛崿，跨黄罴兮度蘅幄。\n夕鸿溟兮晓名岳，怀霖雨兮时电雹。\n灵来娭兮瑟兰勺，水光开兮烟罢漠。\n律予辞兮征眇邈，林划啸兮灵欤乐。",
        "dynasty": "宋",
        "collection_info": null
    },
    {
        "uuid": "0dc31e7134d24973b35d2033f5c24691",
        "title": "花飞引",
        "author": "高似孙",
        "content": "花少思兮离离，企佳人兮不来。\n风袅袅兮吹愁，绿满树兮香在苔。\n鴂哀兮山裂，芳菲兮今歇。\n杳新知兮谁悦，期佳人兮柰何别。",
        "dynasty": "宋",
        "collection_info": null
    },
    {
        "uuid": "720ec70e28a5b85949d6bb0502d40286",
        "title": "蓬莱游  其一",
        "author": "高似孙",
        "content": "绿连雾兮窈窕，翠生香兮轻浮。\n花得道兮无妍，鸟涉仙兮何愁。\n心太平兮太平，功如水兮先秋。\n乔松来兮乐余，蓬莱乐兮堪游。",
        "dynasty": "宋",
        "collection_info": null
    },
    {
        "uuid": "add8524788d9034448242d4d99b04d76",
        "title": "蓬莱游  其二",
        "author": "高似孙",
        "content": "木采采兮交荫，灵飞来兮随鹤。\n月欲去兮仍西，风吹花兮未落。\n花未落兮犹春，酒依依兮如昨。\n王与谢兮让余，蓬莱游兮堪乐。",
        "dynasty": "宋",
        "collection_info": null
    },
    {
        "uuid": "f24b99becd4ca250af930b70448535ec",
        "title": "秋兰辞",
        "author": "高似孙",
        "content": "秋兰兮青青，得道兮如素。\n娟娟兮好修，行隠隠兮不渝。\n夫人兮孰怀，美兰何为兮覩处。\n秋兰兮英英，含章兮自明。\n山中兮无人，其与谁兮晤倾。\n悲復乐兮乐復悲，怅来者兮不可期。\n悲莫悲兮有所思，乐莫乐兮心相知。\n赠子兮杂佩，朝能来兮夕能会。\n暮雨兮生愁，心缭悷兮何能嘅。\n讯苍苍兮如何，天不语兮云嵯嵯。\n吐琬琰兮自通，宛清扬兮山之阿。\n望美人兮不来，閴寥寥兮浩歌。\n云裾兮风裳，引沆瀣兮朝阳。\n澹自乐兮僾尚羊，岂无人兮而不香。",
        "dynasty": "宋",
        "collection_info": null
    },
    {
        "uuid": "c8a026d51ebbfda96eba3f49b237a2f2",
        "title": "小山丛桂",
        "author": "高似孙",
        "content": "桂树丛生兮山之幽，匽蹇布濩兮翠交流。\n壑溪错互兮云崒霄，石戋戋兮溜鸣瑶。\n鹤阴阴兮猿嗷嗷，攀援桂枝兮聊佳留。\n聊佳留兮迟迟，讯有华兮东篱。\n风景兮不可支，襟将舒兮孰怡。\n碕兮曲，山崒屼，揽赜邃兮心愰惚。\n潏兮沕，寥兮瑟，柽萝密丛灌盘纡兮杳藏日。\n嶙峋凿落兮蕫茏回复，榛薄葐蒀兮葩华棻郁。\n青萝素蔓兮薇芜彧毓，兕勇熊遒兮来啸来伏。\n山中崊崊兮嵬嵬，泠泠兮济济。\n蛩唧兮禽嘶，秋风兮自来。\n攀桂枝兮聊须留。\n桂花开兮芙蓉寒，桂花落兮芰荷干。\n若人兮悲秋，山中兮胡为不可留。",
        "dynasty": "宋",
        "collection_info": null
    },
    {
        "uuid": "6c9d10f88b38a3e1ba7c3ad07fa762e5",
        "title": "朝丹霞  其一",
        "author": "高似孙",
        "content": "沐佳施兮清灵，涤三生兮无腥。\n迅玄挺兮嘉会，蜕吾骨兮坯吾形。",
        "dynasty": "宋",
        "collection_info": null
    },
    {
        "uuid": "a880a4e4d1991b31598c6f44cdfa71e5",
        "title": "朝丹霞  其二",
        "author": "高似孙",
        "content": "杳倏驾兮潜青宜，舞刚风兮鹄分翎。\n上何有兮无能名，老积气兮寒泠泠。",
        "dynasty": "宋",
        "collection_info": null
    },
    {
        "uuid": "9583d5efad3ee3a14d3b34b6a120bc08",
        "title": "朝丹霞  其三",
        "author": "高似孙",
        "content": "窈復窈兮流火庭，物受炼兮愁六丁。\n烁此鼎兮神无停，雪尽垢兮朝朱陵。",
        "dynasty": "宋",
        "collection_info": null
    },
    {
        "uuid": "5d72912810d5e2a27ee637347142209b",
        "title": "朝丹霞  其四",
        "author": "高似孙",
        "content": "转璇枢兮上亭亭，一语契兮惊群星。\n味清浄兮不可经，玄復玄兮发新硎。",
        "dynasty": "宋",
        "collection_info": null
    },
    {
        "uuid": "e90789812e3e51282b910f7ff112616a",
        "title": "朝丹霞  其五",
        "author": "高似孙",
        "content": "画琳琅兮黄金绳，帝监观兮燕清宁。\n闻不闻兮皦无际，毛髮竦兮心为冰。",
        "dynasty": "宋",
        "collection_info": null
    },
    {
        "uuid": "7c799a3a741e24d7d6dcf959944e131d",
        "title": "朝丹霞  其六",
        "author": "高似孙",
        "content": "井有波兮通沧溟，玉抱德兮谁能铭。\n憺来归兮析然醒，道有成兮其当升。",
        "dynasty": "宋",
        "collection_info": null
    },
    {
        "uuid": "8a745b7410ef9f9ea20cd3b8ad28828a",
        "title": "由校中秘书授徽倅道出金陵投留守吴公琚",
        "author": "高似孙",
        "content": "四朝渥遇鬓微丝，多少恩荣世少知。\n长乐花深春侍宴，重华香暖夕论诗。\n黄金籯满无心爱，古锦囊归有字奇。\n一笑难陪珠履客，看临古帖对梅枝。",
        "dynasty": "宋",
        "collection_info": null
    },
    {
        "uuid": "9c24e55c13e81707c96e13618ae8b6db",
        "title": "杨嗣勋惠茯苓",
        "author": "高似孙",
        "content": "道是青神谷，元通白帝崖。\n有松如壮士，其魄化婴儿。\n云湿侵鸦嘴，天寒翦兔丝。\n尧初香摘髓，秦后雪凝脂。\n穴动龙蛇窘，山空鸟兽悲。\n惟将千岁力，白了一生奇。",
        "dynasty": "宋",
        "collection_info": null
    },
    {
        "uuid": "bedf4f241e42a715635be87e0b51bbb5",
        "title": "都下",
        "author": "高似孙",
        "content": "柳生春思拂京华，不管閒人也忆家。\n添尽好香那睡得，月良如水浸梨花。",
        "dynasty": "宋",
        "collection_info": null
    },
    {
        "uuid": "e1009d8bee9b2bcf5b863bbcbb9d3f3a",
        "title": "中秋夜登秀台二绝  其一",
        "author": "高似孙",
        "content": "青冥风露无人管，醉力飞昇入桂台。\n月过斗西亲挽住，伴人骑鹤去蓬莱。",
        "dynasty": "宋",
        "collection_info": null
    },
    {
        "uuid": "04b39a8f33a8bb9e78bf590939985807",
        "title": "中秋夜登秀台二绝  其二",
        "author": "高似孙",
        "content": "冰娥看尽人间世，好事如公不数枚。\n却唤清罍相揖酌，汝听下界息成雷。",
        "dynasty": "宋",
        "collection_info": null
    },
    {
        "uuid": "4c841f869b1404315035b9e4d2859d38",
        "title": "梨花",
        "author": "高似孙",
        "content": "殿头催引上清华，独奏春词喝赐茶。\n带月归来仙骨冷，梦魂全不到梨花。",
        "dynasty": "宋",
        "collection_info": null
    },
    {
        "uuid": "2ac2a11ad22b5f072a52c9c574c080d2",
        "title": "晚泊江口",
        "author": "高似孙",
        "content": "白鹭青烟剡江口，梅六七分经雪后。\n月肯流连相伴酒，隔岸呼船有鱼否。",
        "dynasty": "宋",
        "collection_info": null
    },
    {
        "uuid": "d58aad927a01319e3d23ab152e5662f5",
        "title": "答辛幼安",
        "author": "高似孙",
        "content": "青天不惜日，壮士偏知秋。\n自古有奇画，如今空白头。\n彼时当再来，吾老不可留。\n天推璧月上，星入银河流。\n躔度若此急，人生与之浮。\n终夜自起舞，无人共登楼。\n典谟有陈言，河洛非故州。\n黄鹤呼不来，谁能理残裘。",
        "dynasty": "宋",
        "collection_info": null
    },
    {
        "uuid": "27bbc59566d1f7790b13bba49600efea",
        "title": "寄桐柏山王尊师",
        "author": "高似孙",
        "content": "犹道中峰浅，重新入翠微。\n读书呼鹤听，洗砚待猨归。\n近瀑青松湿，朝阳紫朮肥。\n逢仙归又晚，行得健如飞。",
        "dynasty": "宋",
        "collection_info": null
    },
    {
        "uuid": "594887fdf12374c04718e8f85be24b1d",
        "title": "桑世昌泽卿归天台",
        "author": "高似孙",
        "content": "且入西陵抖素衣，寒灯犹有雁相依。\n月僵积雪和梅冻，天拆残星背斗飞。\n书策不堪供世用，江山何肯笑人归。\n赤城仙伯皆吾辈，为带诗行问子微。",
        "dynasty": "宋",
        "collection_info": null
    },
    {
        "uuid": "209a6bacbb23f0440d1b87afc91577ca",
        "title": "夜宿金庭洞",
        "author": "高似孙",
        "content": "夙闻桐柏山，下入金庭洞。\n五云所出没，千翠相迎送。\n川明芝自烨，夏冷雪犹冻。\n沙泉注阳穴，水碧孕阴峒。\n天光抱琼室，神力扶兰栋。\n其左斗苍虬，其西翔紫凤。\n中穿穴窈复，傍见石阙空。\n青烟溜松髓，白水鸣醴瓮。\n怪草不知名，珍禽时曳弄。\n石蜜吐岩房，琪芳突苔缝。\n星君时一游，仙翁亦参从。\n或乘玄鹤来，或并青鸾控。\n香趋玉女跪，丹走山灵恸。\n谷神元不死，玄根在深种。\n谁其握性命，于此破昏梦。\n世人少知几，何能测天用。",
        "dynasty": "宋",
        "collection_info": null
    },
    {
        "uuid": "ab7fcdf7d613879a8c7766204154f95e",
        "title": "次韵沈台州游桐柏山",
        "author": "高似孙",
        "content": "中天积翠玉台遥，昆阆吹风下赤霄。\n鹤护青松生老珀，龙归丹井应寒潮。\n三台自逐玑衡转，玉帝常同海岳朝。\n休道人间仙骨少，功成也会作松乔。",
        "dynasty": "宋",
        "collection_info": null
    },
    {
        "uuid": "61a6eec00a89cd41a38bd12627a8ec80",
        "title": "桐柏山琼台",
        "author": "高似孙",
        "content": "翠岳竦神秀，玉衡直三台。\n上有长生君，含光赤城台。\n阳崖烨金芝，阴壑生碧苔。\n独立云在下，一啸仙俱来。\n丹郎醉不醒，玉女声如孩。\n帝乡风自寒，洞口花长开。\n所嗟尘埃中，那有神仙才。\n秦皇漫东海，汉武空蓬莱。",
        "dynasty": "宋",
        "collection_info": null
    },
    {
        "uuid": "7e7aa5c9ad0f7c29280fa42f1cb993bf",
        "title": "夜宿桐柏",
        "author": "高似孙",
        "content": "月到中峰碧峭深，露桃微重鹤移阴。\n隔松听得仙官话，句句皆非世上音。",
        "dynasty": "宋",
        "collection_info": null
    },
    {
        "uuid": "ec83125f7cc3a4fd24c20b3580c436f2",
        "title": "琼台西路",
        "author": "高似孙",
        "content": "一夜天台雨，青鞋蹋尽沙。\n添将清瀑水，湿尽碧桃花。\n涉涧鉏生朮，和云嚼野茶。\n便无仙骨分，不敢更思家。",
        "dynasty": "宋",
        "collection_info": null
    },
    {
        "uuid": "7bae5547558b6b48fcf40a58157da85a",
        "title": "桐柏观阅藏经",
        "author": "高似孙",
        "content": "天人皆奇人，一以文为主。\n至今昆崙山，犹有羣玉府。\n虚无天之根，清浄道所祖。\n也知自羲翁，此妙洩盘古。\n老氏启藏室，八神负猛虡。\n玉垂太上篇，金写神仙语。\n舜璇奔一机，汉宫凿万户。\n璆谐玉女下，雷吼苍龙舞。\n侍晨校琅简，玉卿譔瑶谱。\n两垣协躔度，四溟节风雨。\n恭惟上帝骘，哀此下民苦。\n昭昭悬朗监，历历开蒙瞽。\n粤从擘混沌，孰不趋子午。\n六爻本乎健，五行依乎土。\n神机迭经纬，和应相律吕。\n子能发此钥，太微开帝宇。",
        "dynasty": "宋",
        "collection_info": null
    },
    {
        "uuid": "d49e459118f278a7bfd6dc7c4fd4f3eb",
        "title": "清晓昇琼台顶石崖有仙人脚迹",
        "author": "高似孙",
        "content": "乱石排天倚岚壁，苔痕不犯松乔迹。\n上通羣帝集台斗，下凿十洲通碣石。\n树呼清风杂今古，山遗宿润从开闢。\n丹翁曾同玉女醉，樵者亦见仙人弈。\n云飞磴道晴掩冉，露湿衣裳香滴沥。\n洞中灵君来不来，鹤归衝落桃花碧。",
        "dynasty": "宋",
        "collection_info": null
    },
    {
        "uuid": "e2e567ddfde39d20e204f138c4af20c2",
        "title": "桐柏山黄法师斋",
        "author": "高似孙",
        "content": "羽人归丹丘，轻房冒苍顶。\n云飞北斗坛，瀑洗洪崖井。\n三更火交坎，八十雪垂领。\n深香熨玉釜，淑气回丹鼎。\n彼空此亦无，物动我自静。\n灼知乔松辈，元涉羲老境。\n一来受清涤，内悟开微儆。\n请添无为香，上有萧台景。",
        "dynasty": "宋",
        "collection_info": null
    },
    {
        "uuid": "cce497f835aaa48726aba226e57819c8",
        "title": "桐柏山郑先生斋",
        "author": "高似孙",
        "content": "凿石引幽路，傍崖开碧庭。\n棋留樵客坐，鹅博老君经。\n竹榻朝吞日，松坛夜拜星。\n山中有公事，鹤触杏花零。",
        "dynasty": "宋",
        "collection_info": null
    },
    {
        "uuid": "7d8ec1e463899ae0540271c2881f5b20",
        "title": "万年山",
        "author": "高似孙",
        "content": "依松屈曲疑无路，十里廿里香深冱。\n殿台平入蓬莱图，人烟尽属天台赋。\n山奔万马逼人立，泉吼晴雷半天注。\n乱峰发地翠参错，沓嶂参差龙屈怒。\n阴磴仍遗前腊雪，阳崖竞拔千年树。\n亦容羽客卖丹来，更有神僧飞锡渡。\n佛界焚香玉女跪，海舟献宝胡儿踞。\n未午催敲集梵钟，随云共展升堂具。\n冥搜穷日不知极，妙尽所历何容遽。\n平生略持山水眼，是处且了林泉素。\n挥支公钱极易事，分庞翁榻良难遇。\n青山不是世閒无，山若识人人也住。",
        "dynasty": "宋",
        "collection_info": null
    },
    {
        "uuid": "338546378a36e744a67bc3d98950ef90",
        "title": "石桥歌",
        "author": "高似孙",
        "content": "一石上负昆崙柱，一水西奔牛女渚。\n玉斡狞鳞万松古，夜夜神光干帝宇。\n石滑苔危冰一缕，四海长依开闢雨。\n月落未落逢诺矩，两足敲泉龙罢舞。",
        "dynasty": "宋",
        "collection_info": null
    },
    {
        "uuid": "1bb24ab8090a625eb024e32ded9d91de",
        "title": "国清寺泉时有绿蟾蹲崖石西",
        "author": "高似孙",
        "content": "崖腰溜清水，素光摇玉宇。\n其阴透碧海，有石如砥柱。\n心知老龙都，直入蓬莱府。\n仙云荡凉润，积雪明深暑。\n阴阳若在兹，嘘吸多成雨。\n孤花栖暗芳，瘦木垂梢古。\n娟娟绿蟾蜍，曾识广寒女。\n深疑珠宫物，内敬不敢侮。\n山僧惜一茶，自碾仍自煮。\n相从有觉意，两悟无凡语。\n欲分鲜花屏，稍筑松风庑。\n铜缾取明月，洗此文字苦。",
        "dynasty": "宋",
        "collection_info": null
    },
    {
        "uuid": "5c800d6879c9ae134091c6a473183173",
        "title": "栖霞宫山斋",
        "author": "高似孙",
        "content": "山栖极造理，其北恰岚壁。\n下吞泉数斗，中有蒲数脊。\n崖留未化雪，竹迸将崩石。\n不为世所熏，直入玄之寂。\n道人无一吝，近我如相识。\n忽然问周易，再三说太极。\n言清嚼冰雪，事奥通金碧。\n吐纳少滞咽，导引多精色。\n阴火养阳鼎，黄云生宝鬲。\n定是西母池，佳桃已中食。",
        "dynasty": "宋",
        "collection_info": null
    },
    {
        "uuid": "25757316ec777e45b5e73e1d12c9b70e",
        "title": "参政钱公山园",
        "author": "高似孙",
        "content": "朝廷文物自昇平，公主园林尚典刑。\n山好尽强金谷涧，客来且上翠微亭。\n鹤鸣欲说前时事，花在非如旧日馨。\n多少唐人诗意思，无人知得更冥冥。",
        "dynasty": "宋",
        "collection_info": null
    },
    {
        "uuid": "fa8c8b8c58e19e6641b82184fd341358",
        "title": "浮冈",
        "author": "高似孙",
        "content": "山含宿冻未曾销，鸟去仍迴水路遥。\n千树梅花三尺雪，一帆风力半江潮。",
        "dynasty": "宋",
        "collection_info": null
    },
    {
        "uuid": "7c42b53e9335740b374dcb81d4e8e6b2",
        "title": "天台渡",
        "author": "高似孙",
        "content": "一江夹清浑，只向青村注。\n余云拖薄润，远霭飞轻素。\n船轻顺流下，石狭奔湍怒。\n苍阴布仙迹，野芳生幽趣。\n山色各有旧，春情宛如诉。\n徘徊良自得，泱漭又将暮。\n遐瞻金碧庭，可入丹泉路。\n今夜宿桃花，切莫匆匆去。",
        "dynasty": "宋",
        "collection_info": null
    },
    {
        "uuid": "092797460414c97fca84844eaa3caca5",
        "title": "天台道中",
        "author": "高似孙",
        "content": "落花入溪口，山山皆可佳。\n横矼碧水急，后峰白云霾。\n野药缀殷子，危松换新钗。\n鱼轻争凑石，兰瘦深依涯。\n此处若有仙，欲留殊未阶。\n一来爱清气，全是牵幽怀。\n空色下映水，风声高在崖。\n草草亦难通，借泉洗青鞋。",
        "dynasty": "宋",
        "collection_info": null
    },
    {
        "uuid": "b7ac3b5ee1e715c867876b44d1046d92",
        "title": "再至桐柏山",
        "author": "高似孙",
        "content": "此山即蓬莱，其下通弱水。\n万里奏上帝，一岳留仙史。\n逍遥丹霞上，出没流精裏。\n夜子鹤又叫，月晕风欲起。\n自从西磵去，復见东峰峙。\n松施神农萝，石护尧时髓。\n无中犹有象，玄外更无旨。\n略闻赤松道，浩劫不可纪。",
        "dynasty": "宋",
        "collection_info": null
    },
    {
        "uuid": "494c92922006aa2ada77413205a4e2db",
        "title": "桐柏台夜作",
        "author": "高似孙",
        "content": "东崖紫云飞，西壁白雪炯。\n洞口一何邃，人閒无此静。\n松风翻瀑怒，梅月逼鹤警。\n苔污断阙石，茶注彭亨鼎。\n丈人极好生，生神最澄景。\n且修黄房诀，夜向香心永。",
        "dynasty": "宋",
        "collection_info": null
    },
    {
        "uuid": "84d3104e25bb58bea967d9dc044e7bd5",
        "title": "鹿郎中山居",
        "author": "高似孙",
        "content": "非是拜庞公，何繇识此峰。\n自唐无两见，如汉有高踪。\n径吐归来菊，山连种老松。\n轻飞云似健，精炼玉为容。\n鹤要亲题竹，猨常认击筇。\n花深多不见，叶响却相逢。\n天最知陶亮，人难揖戴颙。\n一来非小事，吝到此皆溶。",
        "dynasty": "宋",
        "collection_info": null
    },
    {
        "uuid": "9094ce67730b5cfb9587841b8f9b5045",
        "title": "巾山雪",
        "author": "高似孙",
        "content": "携诗来做台州雪，台州雪好无人说。\n一峰玉削昆崙柱，一天冰夹蓬莱阙。\n大江不动网罟冻，众壑皆声松竹折。\n村无人行太清浄，树无鸟栖俱峭绝。\n丹天仙君谒帝回，赤脚泠泠踏寒月。\n不管飞残水帝魂，从头尽笑春风拙。\n绿华之女素霓衣，从以广寒太阴妃。\n法曲导引青鸾飞，仙人仙人胡不归。",
        "dynasty": "宋",
        "collection_info": null
    },
    {
        "uuid": "c1d31e7d41b010fd700ee8f7983a942f",
        "title": "王清叔舍人玉寒堂",
        "author": "高似孙",
        "content": "只为襟怀别，全然少俗埃。\n山林非细事，天地有奇才。\n泉石皆经画，松梅不妄栽。\n何销嵩洛去，嵩洛在天台。",
        "dynasty": "宋",
        "collection_info": null
    },
    {
        "uuid": "2421ca310384125ed5b501b49a3833bf",
        "title": "寄天台萧练师",
        "author": "高似孙",
        "content": "已是成仙了，全然得道长。\n石坚松结髓，山暖朮生香。\n近瀑衣裳冷，和云笔砚凉。\n傍崖修碧宇，何日奏寥阳。",
        "dynasty": "宋",
        "collection_info": null
    },
    {
        "uuid": "446488fb25fa88c8ca5cc94bdc6d2acb",
        "title": "石桥纹蕈",
        "author": "高似孙",
        "content": "绝冥万丈深，积翠凌空危。\n清涧月自浴，孤芳人不知。\n石骨溜香髓，松苓涌凉脂。\n忽然青云阴，见此白玉姿。\n冉冉露痕重，漼漼雪花滋。\n淑气注阳鼎，甘津灌华池。\n开经拜修静，得道推安期。\n聊欲燕其阳，饱食五色芝。",
        "dynasty": "宋",
        "collection_info": null
    },
    {
        "uuid": "37ee333d4598859dcbf173325c6f0646",
        "title": "简石桥僧璧晖",
        "author": "高似孙",
        "content": "只在閒云裏，房虚湿翠屏。\n童归收晚果，客至歇残经。\n月落千峰黑，龙归白水腥。\n关门无一事，草木共冥冥。",
        "dynasty": "宋",
        "collection_info": null
    },
    {
        "uuid": "a0ae0abcbfefcd0a73b85ebd7dfd87d2",
        "title": "桐柏郑练师归故山",
        "author": "高似孙",
        "content": "元与玄俱妙，全无事可轻。\n路依苍石转，房与碧云平。\n鹤露收残梦，桃风析晚酲。\n西窗留与我，却去事弥明。",
        "dynasty": "宋",
        "collection_info": null
    },
    {
        "uuid": "8013e24cef54f385ae8500319ac094f9",
        "title": "分绣阁夜作二首  其一",
        "author": "高似孙",
        "content": "一灯炯微明，敲尽寒更永。\n老蛩泣月罅，脆叶鸣霜井。\n此事谁主宰，凡物皆动静。\n不了达者观，却似醉难醒。\n久无谢安石，况復陶弘景。\n残书非一慨，孤钟但深省。\n梅生雪后花，雁叫云西影。\n他心不可度，此语堪自警。",
        "dynasty": "宋",
        "collection_info": null
    },
    {
        "uuid": "5f338c134ec236807409721dee20f258",
        "title": "分绣阁夜作二首  其二",
        "author": "高似孙",
        "content": "识字始多忧，悟理良自苦。\n少小习句读，岂解工训诂。\n一从入老大，甚觉悔雕组。\n人生各用命，何乃太知古。\n典谟必皋契，诗句须李杜。\n生居诸公后，已觉万事忤。\n勤妇少完袄，惰农甘莽卤。\n八卦不可推，天意眇如许。",
        "dynasty": "宋",
        "collection_info": null
    },
    {
        "uuid": "9e8bbe7ffe7367b9ea5d851b4be2047a",
        "title": "别天台",
        "author": "高似孙",
        "content": "早乘霞气入蓬莱，不识神仙也不来。\n曾与赤松游数日，自携玉女上西台。\n当时共说黄房事，回首空惊碧海埃。\n前度刘郎今得度，桃花一一为郎开。",
        "dynasty": "宋",
        "collection_info": null
    },
    {
        "uuid": "369667ea0c55de8b7fc77c36f95525b5",
        "title": "和居简师韵  其一",
        "author": "高似孙",
        "content": "恨不相从早，分渠月半寮。\n墨飞春涧石，茶衮夕铛潮。\n诗到如今瘦，情从此处消。\n为君料理极，参透碧寥寥。",
        "dynasty": "宋",
        "collection_info": null
    },
    {
        "uuid": "aeda04447cca319fbb8cdb7d191bc366",
        "title": "和居简师韵  其二",
        "author": "高似孙",
        "content": "忆昔相寻处，时今可更么。\n春愁侵磊隗，晚步隔坡陀。\n风入唐声妥，山函蜀气多。\n一春听尽雨，此意与谁歌。",
        "dynasty": "宋",
        "collection_info": null
    },
    {
        "uuid": "e7da66f92c63f8b420c95efe03567879",
        "title": "水西",
        "author": "高似孙",
        "content": "抱崖一水限僧居，空翠溟蒙画不如。\n落日游人山窈窕，清风啼鸟竹萧疎。",
        "dynasty": "宋",
        "collection_info": null
    },
    {
        "uuid": "269d7e7932299cdd6a0d5b300477876c",
        "title": "次韵陈校书送鹤竹笋诗",
        "author": "高似孙",
        "content": "竹如鹤脚瘦交加，惊识英英玉露沙。\n一见已知仙骨健，高于越箭更无差。",
        "dynasty": "宋",
        "collection_info": null
    },
    {
        "uuid": "bda2ae2207caf53d3f9cbb4f8e06b379",
        "title": "游九锁  其一",
        "author": "高似孙",
        "content": "洞门金画翠琅玕，杏不多花月溜寒。\n借得御书经自读，松风浄洗石棋盘。",
        "dynasty": "宋",
        "collection_info": null
    },
    {
        "uuid": "f3185d20c5d15d5713858d482810336b",
        "title": "游九锁  其二",
        "author": "高似孙",
        "content": "云气常常在上峰，松生仙骨尽成龙。\n不通名姓谁谈道，却得云边两度逢。",
        "dynasty": "宋",
        "collection_info": null
    },
    {
        "uuid": "f01c255c1ec030436c93307734e4daec",
        "title": "扬州官满辞后土题玉立亭",
        "author": "高似孙",
        "content": "且更淮南了岁华，天香深窈竹西家。\n忽然踏碎琼楼月，相伴夫人暮倚花。",
        "dynasty": "宋",
        "collection_info": null
    },
    {
        "uuid": "2e62dd790aa148d4db54d298c7c39d16",
        "title": "天台渡",
        "author": "高似孙",
        "content": "歇程偏惜来时路，白鸟相随呼野渡。\n一树桃花碧云暮，过了溪西却飞去。",
        "dynasty": "宋",
        "collection_info": null
    },
    {
        "uuid": "c5da246b52c5a26e81f02897b4ba6d5f",
        "title": "济钱清江",
        "author": "高似孙",
        "content": "潮分残力引船飞，一道浮晖入杳微。\n可惜梅皆容易落，相将雁又接连归。\n依前清洛情犹在，觉道离骚事已非。\n倚枕但看王导传，困来不復解春衣。",
        "dynasty": "宋",
        "collection_info": null
    },
    {
        "uuid": "c04adedc68666adaa412416b7bc7e931",
        "title": "红梅花",
        "author": "高似孙",
        "content": "带雪匆匆别楚云，天寒依约见湘君。\n只疑不合瑶池去，引得春风八九分。",
        "dynasty": "宋",
        "collection_info": null
    },
    {
        "uuid": "82eda61c357a3e5475992be8edf4133d",
        "title": "小阁",
        "author": "高似孙",
        "content": "料理闲如旧，依还略似家。\n自添磨砚水，多买入瓶花。\n有客谈游墅，催奴设赐茶。\n悠悠江海意，风雪满兼葭。",
        "dynasty": "宋",
        "collection_info": null
    },
    {
        "uuid": "15d7b3019a9c796d0578997131df391a",
        "title": "任贤良归蜀",
        "author": "高似孙",
        "content": "衮衮江来急建瓴，一西还有几长亭。\n峨眉雪罢添巴水，玉垒云空见蜀星。\n白浪不侵鱼復阵，青苔犹护剑关铭。\n堂堂功业今皆在，天意何时更一醒。",
        "dynasty": "宋",
        "collection_info": null
    },
    {
        "uuid": "57ece1447c7506acc42a84e804574f7b",
        "title": "蔡山渡",
        "author": "高似孙",
        "content": "江上人家破竹门，潮来水长浸篱根。\n鮆鱼一尺枇杷小，放溜船来酒满尊。",
        "dynasty": "宋",
        "collection_info": null
    },
    {
        "uuid": "3cd69cfe8efcb15bd238ac7de0bc8c4b",
        "title": "别云门",
        "author": "高似孙",
        "content": "回首云边更看松，风流王谢旧行踪。\n不知谁继诸贤后，夜半来听六寺钟。",
        "dynasty": "宋",
        "collection_info": null
    },
    {
        "uuid": "327df4fd2231176ee9aabf87a3d54609",
        "title": "句  其一",
        "author": "高似孙",
        "content": "砚湿舂锄雨，垆腥郭索泥。",
        "dynasty": "宋",
        "collection_info": null
    },
    {
        "uuid": "9b27db4cdd4bafb2635b0822ba45ff67",
        "title": "句  其二",
        "author": "高似孙",
        "content": "鱼带淞江月盈缶，隽处依稀开蟹斗。",
        "dynasty": "宋",
        "collection_info": null
    },
    {
        "uuid": "63008ae1021e8d1991a95ec3c7e7b142",
        "title": "句  其三",
        "author": "高似孙",
        "content": "僧釜菘分甲，渔篝蟹斗脐。",
        "dynasty": "宋",
        "collection_info": null
    },
    {
        "uuid": "a9ef40d56408194a3fcbabb5dc778447",
        "title": "句  其四",
        "author": "高似孙",
        "content": "有桂丛生须让菊，为鲈归去也输螯。",
        "dynasty": "宋",
        "collection_info": null
    },
    {
        "uuid": "d077aef559c80d1063d3bac9da0e0b6f",
        "title": "句  其五",
        "author": "高似孙",
        "content": "小山花落渠如别，右手螯香我欠肥。",
        "dynasty": "宋",
        "collection_info": null
    },
    {
        "uuid": "a703d9c89afbe30a9a107b68a60c72c7",
        "title": "句  其六",
        "author": "高似孙",
        "content": "菊报酒初熟，橙催蟹又肥。",
        "dynasty": "宋",
        "collection_info": null
    },
    {
        "uuid": "72c37b3a7c1486013da67be7b100a259",
        "title": "句  其七",
        "author": "高似孙",
        "content": "有鱼有蟹美如玉，胡不醉呼黄鹤楼。",
        "dynasty": "宋",
        "collection_info": null
    },
    {
        "uuid": "0e6a325d9d6f1570ba9fa68175a44c5b",
        "title": "句  其八",
        "author": "高似孙",
        "content": "有晋风姿如此蟹，箇箇能空无能解。",
        "dynasty": "宋",
        "collection_info": null
    },
    {
        "uuid": "1e456fef39ab416592043646dcc7001b",
        "title": "句  其九",
        "author": "高似孙",
        "content": "蟹遁迫众隙，鹤饥拳两阶。",
        "dynasty": "宋",
        "collection_info": null
    },
    {
        "uuid": "65682f00b1523965f2f84726ba65a075",
        "title": "句  其一○",
        "author": "高似孙",
        "content": "簖头蟹大须都买，篘下醪香且竟酣。",
        "dynasty": "宋",
        "collection_info": null
    },
    {
        "uuid": "f07e8f56217168d915b133f4436bfffb",
        "title": "句  其一一",
        "author": "高似孙",
        "content": "水生奔蟹簄，树杂荫鱼床。",
        "dynasty": "宋",
        "collection_info": null
    },
    {
        "uuid": "d311c1b8f9fc973e1bac47d6a1a63c10",
        "title": "句  其一二",
        "author": "高似孙",
        "content": "明夜定依渔父宿，簄头呼蟹碧丸丸。",
        "dynasty": "宋",
        "collection_info": null
    },
    {
        "uuid": "6a8ce786866bb3d7a32b44bf1dccf1ec",
        "title": "句  其一三",
        "author": "高似孙",
        "content": "自携笔具呼西舟，好风吹蟹归鱼篝。",
        "dynasty": "宋",
        "collection_info": null
    },
    {
        "uuid": "7b9b0ecb4858159161722b86133ae71c",
        "title": "句  其一四",
        "author": "高似孙",
        "content": "山梅能摘索，溪蟹更清癯。",
        "dynasty": "宋",
        "collection_info": null
    },
    {
        "uuid": "7a129feaa180dcd09f1ec8d30e53496b",
        "title": "句  其一五",
        "author": "高似孙",
        "content": "蟹生溪味爽，梅报野香疏。",
        "dynasty": "宋",
        "collection_info": null
    },
    {
        "uuid": "82dbc228f5ac5823fddac1081f0be3eb",
        "title": "句  其一六",
        "author": "高似孙",
        "content": "翠惊苕影乱，蟹过石阴空。",
        "dynasty": "宋",
        "collection_info": null
    },
    {
        "uuid": "0ca4fe566990c6d9d50af2a4aa9d8544",
        "title": "句  其一七",
        "author": "高似孙",
        "content": "秋兰临涧活，石蟹带霜饥。",
        "dynasty": "宋",
        "collection_info": null
    },
    {
        "uuid": "26f146e3dc3b91edf5f2663d44114ce6",
        "title": "句  其一八",
        "author": "高似孙",
        "content": "蟹遨离罅石，翠狎跂枯莲。",
        "dynasty": "宋",
        "collection_info": null
    },
    {
        "uuid": "c8ec61189b08e13d64793b4f1a178261",
        "title": "句  其一九",
        "author": "高似孙",
        "content": "沙清幽蟹露，树蔚野禽留。",
        "dynasty": "宋",
        "collection_info": null
    },
    {
        "uuid": "8fb0e2b649879c8ea0bda284c1e56dde",
        "title": "句  其二○",
        "author": "高似孙",
        "content": "相次西风吹蟹老，眼前且作鲙残图。",
        "dynasty": "宋",
        "collection_info": null
    },
    {
        "uuid": "48d7ab5f8f5d02355d9fa712d8fcea39",
        "title": "句  其二一",
        "author": "高似孙",
        "content": "大川足鳬雁，蟹老鱼亦老。",
        "dynasty": "宋",
        "collection_info": null
    },
    {
        "uuid": "74a86f0f651ec79b1afc3a9513a4c4a4",
        "title": "句  其二二",
        "author": "高似孙",
        "content": "菊报香篘熟，橙催宿蟹肥。",
        "dynasty": "宋",
        "collection_info": null
    },
    {
        "uuid": "0e98091279569812bd9cc7b1e2ce5e0d",
        "title": "句  其二三",
        "author": "高似孙",
        "content": "夏蟹新中食，初菘脆入虀。",
        "dynasty": "宋",
        "collection_info": null
    },
    {
        "uuid": "620ea50e0fe466f82d954cefd2a60d7a",
        "title": "句  其二四",
        "author": "高似孙",
        "content": "不是桂菊蟹，如何能好秋。",
        "dynasty": "宋",
        "collection_info": null
    },
    {
        "uuid": "44f7b2f98486850e4b4ed9c13cbe6ea0",
        "title": "句  其二五",
        "author": "高似孙",
        "content": "风流夸老看元宵。",
        "dynasty": "宋",
        "collection_info": null
    },
    {
        "uuid": "d14df87696134b66ab9f6de59db6abfe",
        "title": "句  其二六",
        "author": "高似孙",
        "content": "砚八百年今懒进，蟹一尺大何能烹。",
        "dynasty": "宋",
        "collection_info": null
    },
    {
        "uuid": "8d7414655f4f6270f4aa83653916ebd5",
        "title": "句  其二七",
        "author": "高似孙",
        "content": "壮尺大贪持蟹匡，十分香怜破橙黄。",
        "dynasty": "宋",
        "collection_info": null
    },
    {
        "uuid": "4aef9e1cc9030816f5bf33a8123d8cad",
        "title": "句  其二八",
        "author": "高似孙",
        "content": "月洗黄芦雪，天生紫蟹秋。",
        "dynasty": "宋",
        "collection_info": null
    },
    {
        "uuid": "f7c8dd34acc26fb322afbd433ed56227",
        "title": "句  其二九",
        "author": "高似孙",
        "content": "雁愁奔旧菊，蟹健敌新醪。",
        "dynasty": "宋",
        "collection_info": null
    },
    {
        "uuid": "e859bd458a3206423f070e7a474225cf",
        "title": "句  其三○",
        "author": "高似孙",
        "content": "蟹与人同健，诗如酒怕陈。",
        "dynasty": "宋",
        "collection_info": null
    },
    {
        "uuid": "609bbdd5f64971877101b3f150b0400a",
        "title": "句  其三一",
        "author": "高似孙",
        "content": "笑逼花皆立，骚添蟹越遒。",
        "dynasty": "宋",
        "collection_info": null
    },
    {
        "uuid": "92ccf8e13cc8b39a9909fd398c450760",
        "title": "句  其三二",
        "author": "高似孙",
        "content": "最觉黄花如有意，却怜豪蟹欲相疎。",
        "dynasty": "宋",
        "collection_info": null
    },
    {
        "uuid": "0f46113778d4e6000c29a59719dfd74d",
        "title": "句  其三三",
        "author": "高似孙",
        "content": "沙空擒逸蟹，泉熟煮寒青。",
        "dynasty": "宋",
        "collection_info": null
    },
    {
        "uuid": "27dd3f7fa86d30376e9b67c9b621e648",
        "title": "句  其三四",
        "author": "高似孙",
        "content": "菊纔重九破，蟹却十分遨。",
        "dynasty": "宋",
        "collection_info": null
    },
    {
        "uuid": "7fca8d0173e295c6a7cb7519c383991a",
        "title": "句  其三五",
        "author": "高似孙",
        "content": "迴舟指淞江，径奔鱼蟹海。",
        "dynasty": "宋",
        "collection_info": null
    },
    {
        "uuid": "3b9ba5646c323f32e9657a37b30661df",
        "title": "句  其三六",
        "author": "高似孙",
        "content": "多买潮来蟹，催烹带得鱼。",
        "dynasty": "宋",
        "collection_info": null
    },
    {
        "uuid": "096ffa9493a69ed20ebdcb0b7a64ecca",
        "title": "句  其三七",
        "author": "高似孙",
        "content": "近涧取白水，初篘烹石蟹。",
        "dynasty": "宋",
        "collection_info": null
    },
    {
        "uuid": "85801e901de741392b357976081d2c01",
        "title": "句  其三八",
        "author": "高似孙",
        "content": "天差鹤管烹茶水，风夹花吹煮蟹烟。",
        "dynasty": "宋",
        "collection_info": null
    },
    {
        "uuid": "8d965684a334cbaf452bcca9cd3c1282",
        "title": "句  其三九",
        "author": "高似孙",
        "content": "蟹纔逢毕卓，酒不了刘伶。",
        "dynasty": "宋",
        "collection_info": null
    },
    {
        "uuid": "d2fbcb2334d2733bda491608461eb9f4",
        "title": "句  其四一",
        "author": "高似孙",
        "content": "折得花相伴，消渠酒拍浮。",
        "dynasty": "宋",
        "collection_info": null
    },
    {
        "uuid": "66558f0e3137071d3f9d4141ffb780dc",
        "title": "句  其四二",
        "author": "高似孙",
        "content": "未教剪初韭，全如持左螯。",
        "dynasty": "宋",
        "collection_info": null
    },
    {
        "uuid": "176b44c22e8e0f541db51da14ebb451b",
        "title": "句  其四三",
        "author": "高似孙",
        "content": "雁老已忘苏武节，蟹危犹爱毕郎奇。",
        "dynasty": "宋",
        "collection_info": null
    },
    {
        "uuid": "5fd6d56f08a2f2a141a393ebd3a7e88d",
        "title": "句  其四四",
        "author": "高似孙",
        "content": "啜醨正自强持酒，众醉如何敢独醒。",
        "dynasty": "宋",
        "collection_info": null
    },
    {
        "uuid": "d8263fbc47b60825c7896b30efe1d69a",
        "title": "句  其四五",
        "author": "高似孙",
        "content": "笋早趋禽腹，橙香适蟹虀。",
        "dynasty": "宋",
        "collection_info": null
    },
    {
        "uuid": "52eb5fe15ba0c78f9558acad37998aba",
        "title": "句  其四六",
        "author": "高似孙",
        "content": "莼逢鲈始服，橙入蟹偏香。",
        "dynasty": "宋",
        "collection_info": null
    },
    {
        "uuid": "856224d2e291937bb73d1e348ef21789",
        "title": "句  其四七",
        "author": "高似孙",
        "content": "蟹豪留客饭，芎细约僧茶。",
        "dynasty": "宋",
        "collection_info": null
    },
    {
        "uuid": "a1a5a805b2d8321a885ebc7d86cb50d2",
        "title": "句  其四八",
        "author": "高似孙",
        "content": "老蟹自应强隽逸，壮蛑还只象膏粱。",
        "dynasty": "宋",
        "collection_info": null
    },
    {
        "uuid": "db752776968e6657c5ee9551dbd39eff",
        "title": "句  其四九",
        "author": "高似孙",
        "content": "斫雪蝤蛑鲙，生香茉莉杯。",
        "dynasty": "宋",
        "collection_info": null
    },
    {
        "uuid": "0e23085e4f3c3f46a5dd2635f3559320",
        "title": "句  其五○",
        "author": "高似孙",
        "content": "豆蔻雨分霁，翠蟳雪炊香。",
        "dynasty": "宋",
        "collection_info": null
    },
    {
        "uuid": "47ebcf453ad63320f7537a4bf8ff4677",
        "title": "句  其五一",
        "author": "高似孙",
        "content": "蟳肥和雪鲙，梅早夹春篘。",
        "dynasty": "宋",
        "collection_info": null
    },
    {
        "uuid": "15dc4a4f5d30748c86f1c76088cdcf2c",
        "title": "句  其五二",
        "author": "高似孙",
        "content": "无诗如郑谷，有髮似冯唐。",
        "dynasty": "宋",
        "collection_info": null
    },
    {
        "uuid": "b6406eb0750c8b0238a2aa33f690b86c",
        "title": "句  其五三",
        "author": "高似孙",
        "content": "风稳琛舟引，春归卉服衙。",
        "dynasty": "宋",
        "collection_info": null
    },
    {
        "uuid": "6cf2ca236bafcd3eac27de103a9412ff",
        "title": "句  其五四",
        "author": "高似孙",
        "content": "上皇今百岁，近侍不多人。",
        "dynasty": "宋",
        "collection_info": null
    },
    {
        "uuid": "b2ba76cceeb46664992d63726aa9eed8",
        "title": "句  其五五",
        "author": "高似孙",
        "content": "鹿采花修供，猨分石坐禅。",
        "dynasty": "宋",
        "collection_info": null
    },
    {
        "uuid": "dab8c667b9bdc877aed7b822229eb66d",
        "title": "句  其五六",
        "author": "高似孙",
        "content": "梦无全觉久，诗只半聊奇。",
        "dynasty": "宋",
        "collection_info": null
    },
    {
        "uuid": "ce4470414ba6318651954c040e2e1fe0",
        "title": "句  其五七",
        "author": "高似孙",
        "content": "竹大时闻折，梅明不受霾。",
        "dynasty": "宋",
        "collection_info": null
    },
    {
        "uuid": "e923084c4140a4ca7cb97769eeb443d0",
        "title": "句  其五八",
        "author": "高似孙",
        "content": "今古凭诗了，干坤頼酒浇。\n忙犹输使砚，懒尚事持茶。",
        "dynasty": "宋",
        "collection_info": null
    },
    {
        "uuid": "d4104293c1de719b28e4a234b25f8132",
        "title": "句  其五九",
        "author": "高似孙",
        "content": "汾献升云鼎，秦遗蚀雪碑。",
        "dynasty": "宋",
        "collection_info": null
    },
    {
        "uuid": "b7c2f1a9be4c93eb99001115faed69b1",
        "title": "句  其六○",
        "author": "高似孙",
        "content": "沙冷雁三二，天长帆有无。",
        "dynasty": "宋",
        "collection_info": null
    },
    {
        "uuid": "5bc5e7a5cf03543ff3adbda16364dc0b",
        "title": "句  其六一",
        "author": "高似孙",
        "content": "题遍蛟绡干碧海，吹将鹤笛上青天。",
        "dynasty": "宋",
        "collection_info": null
    },
    {
        "uuid": "481d7ab0a062aac5bcbfcdfe872cc5b3",
        "title": "句  其六二",
        "author": "高似孙",
        "content": "太乙神仙游册府，秦王学士凭阑干。",
        "dynasty": "宋",
        "collection_info": null
    },
    {
        "uuid": "31fb44167c808a34bddeaf10ad399ce5",
        "title": "句  其六三",
        "author": "高似孙",
        "content": "已是飞来鶗鴂了，可能落到牡丹开。",
        "dynasty": "宋",
        "collection_info": null
    },
    {
        "uuid": "9919b187ba2cdb97afd60f0fa5b9f78b",
        "title": "句  其六四",
        "author": "高似孙",
        "content": "东西都汉犹司马，三百年唐只次山。",
        "dynasty": "宋",
        "collection_info": null
    },
    {
        "uuid": "78e1bcceab646f1e889c61b230e091fe",
        "title": "句  其六五",
        "author": "高似孙",
        "content": "晋书好传偏安石，唐世诸人且乐天。",
        "dynasty": "宋",
        "collection_info": null
    },
    {
        "uuid": "608d791600a022716de5c6ba438f8edb",
        "title": "句  其六六",
        "author": "高似孙",
        "content": "龙尾石须分几寸，牡丹花不望头纲。",
        "dynasty": "宋",
        "collection_info": null
    },
    {
        "uuid": "150efe0482df25902c0b545febe50f26",
        "title": "句  其六七",
        "author": "高似孙",
        "content": "旋作池来分剡曲，略教花处似苏堤。",
        "dynasty": "宋",
        "collection_info": null
    },
    {
        "uuid": "f3b797db18036e0ecc7cf6d384bdd344",
        "title": "句  其六八",
        "author": "高似孙",
        "content": "相依岂恨移来晚，欲诉犹须说到明。",
        "dynasty": "宋",
        "collection_info": null
    },
    {
        "uuid": "042610ea94cefc7e229493737f2db81a",
        "title": "句  其六九",
        "author": "高似孙",
        "content": "花开纔一信，人日故多阴。",
        "dynasty": "宋",
        "collection_info": null
    }
]