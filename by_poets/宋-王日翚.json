[
    {
        "uuid": "2d014e2b03dadbafe96a1c5693b29a94",
        "title": "云安监劝学诗",
        "author": "王日翚",
        "content": "云安古汤溪，□□□□滨。\n无室不盐烟，无民不樵薪。\n士子独希少，锥刀事艰辛。\n我因沿檄来，暇日聊咨询。\n溪山秀且清，湛碧高嶙峋。\n衣冠杳不报，敢问夫何因。\n盛言汉廷尉，有语诒乡邻。\n三牛对马岭，有井无贵人。\n斯言既笃信，诗礼不復闻。\n我闻为咨嗟，此语深非仁。\n儒风一旦扫，有甚遭烧焚。\n因言廷尉者，其生岂不神。\n既禀神灵姿，宁非贤圣伦。\n安得鄙俚语，千载愚斯民。\n斯民有幸氏，贵岂无足尊。\n唐皇上柱国，僞蜀掌丝纶。\n遗诰尚可考，苗裔亦诜诜。\n后生宜可畏，况逢尧舜辰。\n如何三百年，自弃甘煨尘。\n前贤不知慕，俚语常书绅。\n不知非格言，野老相因循。\n为言听我语，蜀氏初顽嚣。\n文翁为益州，化蜀与维新。\n英才出王马，继世扬子云。\n词章霭当世，至今耀清芬。\n自尔吾蜀士，文学多彬彬。\n乃知汤溪上，未必无国珍。\n琢磨始成器，匪即为荆榛。\n我虽非文翁，志使风俗淳。\n亦非好辩者，示劝聊谆谆。\n公侯宁有种，自致唯斯文。\n蜀学乃孤陋，师友须隆亲。\n又当听我言，既学须能勤。\n不勤如不学，勤学始成身。\n穷兮世巨儒，达兮国名臣。\n唯恐学不至，学必无沈沦。\n如不学为名，不如復煎熏。\n十室有忠信，见者希能遵。\n会观集岁后，俊造来誾誾。\n一成诗礼乡，举充观国宾。",
        "dynasty": "宋",
        "collection_info": null
    }
]