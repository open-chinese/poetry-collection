[
    {
        "uuid": "dfa7e1d962151407a4fe7b60734c9dc3",
        "title": "禁林讌会之什",
        "author": "毕士安",
        "content": "好文英主古难齐，宠重词臣意弗低。\n睿藻清新刊翠琰，神踪飞动在璇题。\n芸籤许效蓬莱阁，花槛容模罨画溪。\n乐圣朋侪开绮席，爱君诚抱挂金闺。\n买臣晚遇知多幸，犬子端忧思转稽。\n天地恩私无以报，只将兢慎对芝泥。",
        "dynasty": "宋",
        "collection_info": null
    },
    {
        "uuid": "b2298cdd66e89da27170c186df977061",
        "title": "杨照承议芦雁枕屏",
        "author": "毕士安",
        "content": "画师不肯传风蝶，故作枯干逞奇绝。\n清秋未合结繁阴，深户何从洒飞雪。\n雪裏鸭儿苦耐寒，眠沙枕浦白云团，黄芦槭槭枝叶干。\n江头鸣雁恰飞起，恍如身到潇湘间。\n潇相洞庭云水隔，山路坡陁断行客。\n从来冬景画已难，况有翎毛似崔白。\n已觉冰漫稻粱少，更疑水宿溪垠窄。\n生平有道付沧洲，今日床头动行色。\n屏风主人家近远，我昔曾过浔阳县，田芦野雁尝亲见。\n出门解榻定相逢，借我家乡令对面。",
        "dynasty": "宋",
        "collection_info": null
    },
    {
        "uuid": "6f8f719ec020e9dc24459acad2aa831e",
        "title": "国清寺",
        "author": "毕士安",
        "content": "三四百年寺，今来国又清。\n若非逢圣祚，徒自有嘉名。\n月殿五峰色，风松十里声。\n不缘君命束，便好脱尘缨。",
        "dynasty": "宋",
        "collection_info": null
    },
    {
        "uuid": "0d905de3345d4f05fc9c8ef8c4155981",
        "title": "答王黄门寄密蒙花",
        "author": "毕士安",
        "content": "多病眼昏书懒寄，烦君远寄密蒙花。\n愁无内史兼词翰，为写真方到海涯。",
        "dynasty": "宋",
        "collection_info": null
    }
]