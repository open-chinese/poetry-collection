[
    {
        "uuid": "262203818d8ac38cb17325e5c1afd976",
        "title": "池州和同官咏梅花  其一",
        "author": "张道洽",
        "content": "朔风吹石裂，寒谷自春生。\n根老香全古，花疏格转清。\n园林千树秃，篱落一枝横。\n佩芷兼怀玉，悠然见此兄。",
        "dynasty": "宋",
        "collection_info": null
    },
    {
        "uuid": "6b69ee4d1acd630962e6d200206f9a51",
        "title": "池州和同官咏梅花  其二",
        "author": "张道洽",
        "content": "苔封鹤膝枝，流水绕疏篱。\n一白雪相似，独清春不知。\n风流无俗韵，恬澹出天姿。\n霜月娟娟夜，吾今见所思。",
        "dynasty": "宋",
        "collection_info": null
    },
    {
        "uuid": "5aab05cfd1edbb73c9c6c05b9a82db4f",
        "title": "池州和同官咏梅花  其三",
        "author": "张道洽",
        "content": "半枯顽铁石，特地数花生。\n迥立风尘表，长含水月清。\n屋头寒岭瘦，门外小溪横。\n万里今为客，相看如弟兄。",
        "dynasty": "宋",
        "collection_info": null
    },
    {
        "uuid": "1cd86f97308ce189a5d5ba2055483952",
        "title": "池州和同官咏梅花  其四",
        "author": "张道洽",
        "content": "疎疎竹外枝，短短水边篱。\n南雪若相避，东风殊不知。\n兰荃皆弱植，桃杏总凡姿。\n坐叹逋仙远，清宵费梦思。",
        "dynasty": "宋",
        "collection_info": null
    },
    {
        "uuid": "c6c5af4ee524d4686e02b3776d9a17d4",
        "title": "池州和同官咏梅花  其五",
        "author": "张道洽",
        "content": "不带吟诗癖，缘何太瘦生。\n肌肤姑射白，风骨伯夷清。\n格外宫粧别，天然画轴横。\n涪翁太多可，唤作水仙兄。",
        "dynasty": "宋",
        "collection_info": null
    },
    {
        "uuid": "14646e9bb3c410a7e4cf33a8a476ca5a",
        "title": "池州和同官咏梅花  其六",
        "author": "张道洽",
        "content": "苍虬百岁枝，残雪数家篱。\n点俗那能染，孤芳只自知。\n肯回桃李面，要是雪霜姿。\n不见紫芝久，悠悠使我思。",
        "dynasty": "宋",
        "collection_info": null
    },
    {
        "uuid": "19941f6db47a0c1d7f968ee0f5cbe052",
        "title": "池州和同官咏梅花  其七",
        "author": "张道洽",
        "content": "不与百花竞，春风蓦地生。\n故将天下白，独向雪中清。\n我辈诗仍要，谁家笛自横。\n岁寒堪共老，髯叟十年兄。",
        "dynasty": "宋",
        "collection_info": null
    },
    {
        "uuid": "e99ece6a4bc1473ed28164e6cd34ed6a",
        "title": "池州和同官咏梅花  其八",
        "author": "张道洽",
        "content": "何处出斜枝，茅檐自竹篱。\n首回春一盼，最与月相知。\n严冷冰霜面，清癯山泽姿。\n几番将鹤去，倚树说相思。",
        "dynasty": "宋",
        "collection_info": null
    },
    {
        "uuid": "867873bbc9fbd7a3633f51e4a95bed8b",
        "title": "池州和同官咏梅花  其九",
        "author": "张道洽",
        "content": "有月色逾淡，无风香自生。\n霜崖和树瘦，冰壑养花清。\n政尔疎还冷，忽然斜又横。\n千林成独韵，难弟又难兄。",
        "dynasty": "宋",
        "collection_info": null
    },
    {
        "uuid": "a0dfebf94a22a16009dfc0b5395d42a9",
        "title": "池州和同官咏梅花  其一○",
        "author": "张道洽",
        "content": "雪后半横枝，溪边一带篱。\n春从穷腊透，香报老夫知。\n淡月弄疎影，嫩寒含令姿。\n天涯值西子，牢落慰吾思。",
        "dynasty": "宋",
        "collection_info": null
    },
    {
        "uuid": "bb4a9788fd06de6a692b96bfde5036ad",
        "title": "池州和同官咏梅花  其一一",
        "author": "张道洽",
        "content": "殷勤天女供，那復一尘生。\n质淡全身白，香寒到骨清。\n常留雪中看，遮莫鬓边横。\n万古月宫桂，犹吾异姓兄。",
        "dynasty": "宋",
        "collection_info": null
    },
    {
        "uuid": "9c6cbdc34e42cf740526730b59ad82b5",
        "title": "池州和同官咏梅花  其一二",
        "author": "张道洽",
        "content": "古藓护疎枝，幽花发短篱。\n唯宜霜月照，莫遣雪风知。\n数点玲珑玉，三生洒落姿。\n自从窗外见，风味至今思。",
        "dynasty": "宋",
        "collection_info": null
    },
    {
        "uuid": "65dbb20827f45bd6ae6e8ec14c6fa837",
        "title": "池州和同官咏梅花  其一三",
        "author": "张道洽",
        "content": "玉肌元不粟，未怕夜寒生。\n雪裏孤花发，山中一段清。\n几回和月看，独立到参横。\n不傍人篱落，谁呼石作兄。",
        "dynasty": "宋",
        "collection_info": null
    },
    {
        "uuid": "c524ea00bec365dc51d1db9cf03b322c",
        "title": "池州和同官咏梅花  其一四",
        "author": "张道洽",
        "content": "春脚到寒枝，诗情满雪篱。\n每留孤鹤伴，不遣一蜂知。\n风漏腊前信，月描尘外姿。\n忆从归阆苑，终岁祇君思。",
        "dynasty": "宋",
        "collection_info": null
    },
    {
        "uuid": "7be39ef10c6201a2e7af2610db5d20d7",
        "title": "池州和同官咏梅花  其一五",
        "author": "张道洽",
        "content": "万壑寒皆冱，孤根暖自生。\n不随千卉艳，独负一身清。\n水际寒香迥，窗间夜影横。\n舆台桃李辈，谁弟又谁兄。",
        "dynasty": "宋",
        "collection_info": null
    },
    {
        "uuid": "526986c06acfcc16061ba1b812c64a85",
        "title": "池州和同官咏梅花  其一六",
        "author": "张道洽",
        "content": "突出一清枝，孤村雪拥篱。\n韵无凡眼识，香有自心知。\n不是神仙骨，何缘冰玉姿。\n看看金鼎实，此味几人思。",
        "dynasty": "宋",
        "collection_info": null
    },
    {
        "uuid": "b796d92df135831675560a24e5b3fdf0",
        "title": "池州和同官咏梅花  其一七",
        "author": "张道洽",
        "content": "参透香严境，都无灭与生。\n平分天女白，全借月娥清。\n雪屋人家好，霜桥野岸横。\n天寒倚修竹，齐弟伯夷兄。",
        "dynasty": "宋",
        "collection_info": null
    },
    {
        "uuid": "c19de2b888508394e7576af204635775",
        "title": "池州和同官咏梅花  其一八",
        "author": "张道洽",
        "content": "子真同一性，和靖是三生。\n山意冷愈澹，月香幽更清。\n只应霜鴈识，未怯玉龙横。\n密友惟清士，佳名称素兄。",
        "dynasty": "宋",
        "collection_info": null
    },
    {
        "uuid": "a20bf8e0a35211a17d91b92b802e28d5",
        "title": "池州和同官咏梅花  其一九",
        "author": "张道洽",
        "content": "为爱岁寒枝，呼童旋插篱。\n花清吟思觉，香冷梦魂知。\n雪月成仙韵，风烟带野姿。\n江天暮云合，千里故人思。",
        "dynasty": "宋",
        "collection_info": null
    },
    {
        "uuid": "035f72d78f176fda4f750a966c2885ab",
        "title": "池州和同官咏梅花  其二○",
        "author": "张道洽",
        "content": "村墅苔为径，茅檐竹作篱。\n神清和月写，香远隔烟知。\n老树有余韵，别花无此姿。\n诗人风味似，梦寐也应思。",
        "dynasty": "宋",
        "collection_info": null
    },
    {
        "uuid": "6b4d2f61463f40121b226b0d416d988f",
        "title": "梅花二十首  其一",
        "author": "张道洽",
        "content": "和靖风流百世长，吟魂依旧化幽芳。\n已枯半树风烟古，纔放一花天地香。\n不肯面随春冷暖，只将影共月行藏。\n悬知骨法清如许，传得仙人服玉方。",
        "dynasty": "宋",
        "collection_info": null
    },
    {
        "uuid": "833f9ab904c30c6b2a73a00266edf807",
        "title": "梅花二十首  其二",
        "author": "张道洽",
        "content": "数花疏疏静处芳，便成佳景不荒凉。\n暖回穷谷春常早，影落寒溪水也香。\n自倚风流高格调，唯消质素淡衣裳。\n满天霜月花边宿，无復庄周蝶梦狂。",
        "dynasty": "宋",
        "collection_info": null
    },
    {
        "uuid": "1097be05e6d5896cc24646171924a3fe",
        "title": "梅花二十首  其三",
        "author": "张道洽",
        "content": "泠泠涧水石桥傍，春正浓时风味长。\n清介终持孤竹操，繁华不梦百花场。\n描来月地前生瘦，吹落风檐到死香。\n结习已空无染着，每来花下辄成狂。",
        "dynasty": "宋",
        "collection_info": null
    },
    {
        "uuid": "46edcf2992cb7a4d42e6377f7f969b57",
        "title": "梅花二十首  其四",
        "author": "张道洽",
        "content": "冻花无多树更孤，一溪霜月照清癯。\n终身只友竹君子，雅志绝羞松大夫。\n白玉都拚雕作蕊，黄金不惜捻为鬚。\n亦知世有春风伴，问万花中着得无。",
        "dynasty": "宋",
        "collection_info": null
    },
    {
        "uuid": "d60c1312c5116235ceaaba7f72bdd778",
        "title": "梅花二十首  其五",
        "author": "张道洽",
        "content": "孤芳嫌杀浑羣芳，雪满山坳月满塘。\n韵士不随今世态，仙姝犹作古时粧。\n雪羞洁白常回避，春忌清高不主张。\n地僻何妨绝供给，饥来只用嚥寒香。",
        "dynasty": "宋",
        "collection_info": null
    },
    {
        "uuid": "832e445295d1bc192ac35031fd7fac76",
        "title": "梅花二十首  其六",
        "author": "张道洽",
        "content": "政尔寒阴惨淡时，忽逢孤艳映疏篱。\n金紫气味无人识，玉雪襟怀只自知。\n竹屋纸窗清不俗，茶瓯禅榻两相宜。\n花边不敢高声语，羌管凄凉更忍吹。",
        "dynasty": "宋",
        "collection_info": null
    },
    {
        "uuid": "8b85598865ae0da7300d5759b2d1dd80",
        "title": "梅花二十首  其七",
        "author": "张道洽",
        "content": "千林冻损积阴凝，一点春从底处生。\n玉色独钟天地正，铁心不受雪霜惊。\n孤芳若与东君背，数树能令南纪明。\n醉后惟愁踏花影，青鞋不敢近花行。",
        "dynasty": "宋",
        "collection_info": null
    },
    {
        "uuid": "bf71c3c5e3a8a35dfae76533eceb165f",
        "title": "梅花二十首  其八",
        "author": "张道洽",
        "content": "数株如玉照寒塘，无日无风自在香。\n谷冷难教春管领，山深自共雪商量。\n已成到骨诗家瘦，不卖入时宫样粧。\n乱插繁花花下醉，只应我似放翁狂。",
        "dynasty": "宋",
        "collection_info": null
    },
    {
        "uuid": "0f5228aeebcc751e98d369f0b1ddb0ba",
        "title": "梅花二十首  其九",
        "author": "张道洽",
        "content": "行尽荒林一径苔，竹稍深处数枝开。\n绝知南雪羞相并，欲嫁东风耻自媒。\n无主野桥随月管，有根寒谷也春回。\n醉余不睡庭前地，只恐忽吹花落来。",
        "dynasty": "宋",
        "collection_info": null
    },
    {
        "uuid": "1e4cc34176a4417feb3adc775780672a",
        "title": "梅花二十首  其一○",
        "author": "张道洽",
        "content": "天然标格阆风乡，薄薄铅华淡淡粧。\n月地向谁孤弄影，雪天蓦地忽闻香。\n征鞍处处频回首，羌管声声欲断肠。\n天上玉妃新谪堕，游蜂不敢近花傍。",
        "dynasty": "宋",
        "collection_info": null
    },
    {
        "uuid": "dfb3933e02fbe3235e22653a23545124",
        "title": "梅花二十首  其一一",
        "author": "张道洽",
        "content": "纔有梅花便自奇，清香分付入新诗。\n閒持杯酒临风处，独倚栏干待月时。\n试向园林千万树，何如篱落两三枝。\n霜天角裏空哀怨，丘壑风流总不知。",
        "dynasty": "宋",
        "collection_info": null
    },
    {
        "uuid": "22d064377af493f0ae54c73e191e82fa",
        "title": "梅花二十首  其一二",
        "author": "张道洽",
        "content": "纔有梅花便自清，孤山两句一条冰。\n问渠紫陌花间客，得似清溪树下僧。\n雅淡久无兰作伴，孤高惟有竹为朋。\n雪天枝上三更月，人在瑶台第几层。",
        "dynasty": "宋",
        "collection_info": null
    },
    {
        "uuid": "39406966758aab1a1e0b699a6555eb6a",
        "title": "梅花二十首  其一三",
        "author": "张道洽",
        "content": "天寒花信未能灵，伫立通宵户不扃。\n小萼欲争天下白，数条独向雪中青。\n肯教旅雁寻常见，未许游蜂取次经。\n一片唯愁汚尘土，寒苕和月扫中庭。",
        "dynasty": "宋",
        "collection_info": null
    },
    {
        "uuid": "61c8481e4657768b7bee29466d36e475",
        "title": "梅花二十首  其一四",
        "author": "张道洽",
        "content": "纔有梅花便不尘，和霜和月为精神。\n风流晋宋之间客，清旷羲皇以上人。\n年后腊前无尽意，水边林下自然春。\n万花锦绣东风闹，难浼翛翛玉雪身。",
        "dynasty": "宋",
        "collection_info": null
    },
    {
        "uuid": "a7cffd2ebfbb732752a6b74f42b5ff14",
        "title": "梅花二十首  其一五",
        "author": "张道洽",
        "content": "纔有梅花便不村，其人如玉立黄昏。\n些些蕊裏藏风韵，箇箇枝头带月魂。\n常挹清香来燕坐，可教落片点空樽。\n到腰深雪庭前白，心事寒松拟共论。",
        "dynasty": "宋",
        "collection_info": null
    },
    {
        "uuid": "1279f987de309b8a75ac49443fb9c787",
        "title": "梅花二十首  其一六",
        "author": "张道洽",
        "content": "纔有梅花便不同，一年清致雪霜中。\n疏疏篱落娟娟月，寂寂轩窗淡淡风。\n生长元从琼玉圃，安排合在水晶宫。\n何须更探春消息，自有幽香梦裏通。",
        "dynasty": "宋",
        "collection_info": null
    },
    {
        "uuid": "9f66d6ca66bb26fda8765bf86ed780f6",
        "title": "梅花二十首  其一七",
        "author": "张道洽",
        "content": "天下无花白到梅，风前和我不尘埃。\n崚嶒鹤骨霜中立，偃蹇龙身雪裏来。\n未许琼花为行辈，定教玉蕊作舆台。\n夜深立尽扶疏影，一路清溪踏月回。",
        "dynasty": "宋",
        "collection_info": null
    },
    {
        "uuid": "40fd303a10218df1a658a36e044f182b",
        "title": "梅花二十首  其一八",
        "author": "张道洽",
        "content": "几年冷树雪封骨，一夜东风春透怀。\n花裏清含仙韵度，人中癯似我形骸。\n三点两点淡尤好，十枝五枝疏更佳。\n野意终多官意少，玉堂茅舍任安排。",
        "dynasty": "宋",
        "collection_info": null
    },
    {
        "uuid": "61d09f0793766965e2aa411f8bc1d5c4",
        "title": "梅花二十首  其一九",
        "author": "张道洽",
        "content": "爱疏爱淡爱枯枝，已爱梅花更爱奇。\n江路一年春好处，石桥半夜月明时。\n蹇馿积雪深须去，破帽严霜打不知。\n世上非无好颜色，诗人所赏是风姿。",
        "dynasty": "宋",
        "collection_info": null
    },
    {
        "uuid": "f1dda6e07f9af8a8dff5b842a90c6539",
        "title": "梅花二十首  其二○",
        "author": "张道洽",
        "content": "癖爱梅花不可医，开教探早落教迟。\n欲知无限春风意，尽在相将暮雪时。\n竹屿烟深寻得巧，茅檐月淡立成痴。\n梦骖鸾鹤相寻去，题徧江南寺寺诗。",
        "dynasty": "宋",
        "collection_info": null
    },
    {
        "uuid": "766c70e486fbf5be9a4345ce963e07fd",
        "title": "梅花七律  其一",
        "author": "张道洽",
        "content": "夜月轻描玉样身，枉拚心力唤真真。\n藤床几度劳清梦，竹屋相看是故人。\n玉雪襟期惟我共，金兰气味更谁亲。\n一清頼有天知己，多少春花逐后尘。",
        "dynasty": "宋",
        "collection_info": null
    },
    {
        "uuid": "b7aea337aa9487668889ed1832f7399a",
        "title": "梅花七律  其二",
        "author": "张道洽",
        "content": "南堂深处向阳身，第一东风信息真。\n树冷花清无俗韵，天寒日暮有佳人。\n林逋眼目纔能识，何逊心情独见亲。\n养就枝头金鼎实，千花陌上已成尘。",
        "dynasty": "宋",
        "collection_info": null
    },
    {
        "uuid": "e2be71ba39eaeb9eefb47eb982e7316a",
        "title": "梅花七律  其三",
        "author": "张道洽",
        "content": "洒落胸襟不受尘，水沈为骨玉为神。\n直疑天上浑无雪，不许人閒别有春。\n驱遣山蜂离境界，招呼野鹤作比邻。\n分明清入仙臞格，人似孤山始得真。",
        "dynasty": "宋",
        "collection_info": null
    },
    {
        "uuid": "28213683682c367c0d65498083a8bc2a",
        "title": "梅花七律  其四",
        "author": "张道洽",
        "content": "清白家风不染尘，冰霜气骨玉精神。\n腊前恰见无多蕊，天下还他第一春。\n香在雪天孤有韵，影于月地四无邻。\n逃禅未到天然处，笔底如何写得真。",
        "dynasty": "宋",
        "collection_info": null
    },
    {
        "uuid": "a64fa78f264caa6ed14824b0dbf155d0",
        "title": "梅花七律  其五",
        "author": "张道洽",
        "content": "雪白都无半点尘，多应滕六即花神。\n孤根欲老冰霜国，一朵尽收天下春。\n流水断桥谁是主，寒松疎竹合为邻。\n寥寥不见古颜色，澹月微云到本真。",
        "dynasty": "宋",
        "collection_info": null
    },
    {
        "uuid": "11b4dcb2d380cea92f2ac76afacd46f1",
        "title": "梅花七律  其六",
        "author": "张道洽",
        "content": "万雪千霜百岁枯，月中不数桂婆娑。\n香来野墅深深径，影落寒池浅浅波。\n众木凋零愁冻折，一枝的皪得春多。\n题诗未有惊人句，输与风流人姓何。",
        "dynasty": "宋",
        "collection_info": null
    },
    {
        "uuid": "717a510a7f60c8bfc8fe11c4aea7e80d",
        "title": "梅花七律  其七",
        "author": "张道洽",
        "content": "白玉花头碧玉柯，半枯安得树婆娑。\n云垂江路天将雪，霜滑溪桥水不波。\n林杪冬穷羣木落，岭头春蚤一枝多。\n夜深立尽窗前月，其奈此兄风味何。",
        "dynasty": "宋",
        "collection_info": null
    },
    {
        "uuid": "f7a28335493cdcbcfb1a583177ebfe15",
        "title": "梅花七律  其八",
        "author": "张道洽",
        "content": "雪虐风饕铁石柯，终然疎瘦欠婆娑。\n清姿雅澹嫌霜粉，疎影横斜浸月波。\n幽树百年浑未老，好春数点不须多。\n西湖处士风流远，善识花人更几何。",
        "dynasty": "宋",
        "collection_info": null
    },
    {
        "uuid": "17dc6a2a6a6d226622da646cf003d888",
        "title": "梅花七律  其九",
        "author": "张道洽",
        "content": "藓护苔封白玉柯，冱寒蓦地转阳和。\n任枯半树韵尤古，纔放一花春已多。\n神倩满庭明月写，香随隔水晚风过。\n古今真爱梅人少，愿祀诗家始祖何。",
        "dynasty": "宋",
        "collection_info": null
    },
    {
        "uuid": "eac33a176c70196f1e9283d481b47c91",
        "title": "梅花七律  其一○",
        "author": "张道洽",
        "content": "高标胜韵点人寒，残雪疎篱是水南。\n天上玉妃居第一，人閒石友结成三。\n广平心事今犹在，和靖家风晚最谙。\n莫讶清晨将鹤出，孤筇行过竹西庵。",
        "dynasty": "宋",
        "collection_info": null
    },
    {
        "uuid": "ad3ccc1678bec950bc246f92671bc80c",
        "title": "梅花七律  其一一",
        "author": "张道洽",
        "content": "蓓蕾梢头破晚寒，风流无限涧之南。\n俯看春艷相千万，微挂月痕初二三。\n岩桂清应居此下，山桃素不与吾谙。\n一枝昨夜垂垂白，知在前村水竹庵。",
        "dynasty": "宋",
        "collection_info": null
    },
    {
        "uuid": "0c7b807af94741ee8909639a16252f9b",
        "title": "梅花七律  其一二",
        "author": "张道洽",
        "content": "莹彻无瑕照眼寒，无边春意满溪南。\n绝疑飞雪吹花六，独自临风遶树三。\n夜月襟怀谁与共，岁寒情味久相谙。\n软红尘土应无此，竹外清湍竹裏庵。",
        "dynasty": "宋",
        "collection_info": null
    },
    {
        "uuid": "d992534f377d5a7b93b73767fa2482cf",
        "title": "梅花七律  其一三",
        "author": "张道洽",
        "content": "纔有梅花便不凡，半依月涧半霜岩。\n斜欹独树疑龙卧，细啄残英笑鹤馋。\n雪裏仙姿谁解写，腊前春信可容缄。\n孤山遗下十四字，千载一条冰样衔。",
        "dynasty": "宋",
        "collection_info": null
    },
    {
        "uuid": "630cb905edb24577435d068f81a006bc",
        "title": "梅花七律  其一四",
        "author": "张道洽",
        "content": "穷腊无花可入诗，何人翦玉着南枝。\n香浮风细月明夜，春在天寒日暮时。\n玉面亭亭成独立，冰心皎皎竟谁知。\n眼明数点窗前白，梦见鲁山元紫芝。",
        "dynasty": "宋",
        "collection_info": null
    },
    {
        "uuid": "abeb0052d96dd06999c4bb7c78680d15",
        "title": "梅花七律  其一五",
        "author": "张道洽",
        "content": "兀坐蒲团眼辄惊，数花点得一窗明。\n月边再见古颜色，雪裏独含春性情。\n骨格三生传岛瘦，风标万世说夷清。\n夜霜竹屋寒无奈，一笑持杯寿此兄。",
        "dynasty": "宋",
        "collection_info": null
    },
    {
        "uuid": "051d3c59fddd54fd5c818091f94fd00d",
        "title": "梅花七律  其一六",
        "author": "张道洽",
        "content": "皎然玉色耿无邻，回首千花总后尘。\n数树罗浮山下月，一枝大庾岭头春。\n与时无竞抱幽质，于我有情真故人。\n众志独清天不管，自临野水照精神。",
        "dynasty": "宋",
        "collection_info": null
    },
    {
        "uuid": "199ab589d1a0db32b61dc33d9a82f3bf",
        "title": "梅花七律  其一七",
        "author": "张道洽",
        "content": "冰氏根苗出涸阴，一团玉雪缟千林。\n百年幽树古香澹，数箇疎花春意深。\n俗眼共怜西子态，世人谁识广平心。\n孤芳不入骚经裏，物色分留待我吟。",
        "dynasty": "宋",
        "collection_info": null
    },
    {
        "uuid": "5a638dc8e29dcbc1c9b35b5a0d6e7251",
        "title": "梅花七律  其一八",
        "author": "张道洽",
        "content": "落尽精英宇宙荒，天将清白付幽芳。\n万花场裏春无色，独树桥边月有香。\n怪怪奇奇依水石，潇潇洒洒带冰霜。\n琼肤耐得寒如许，薄薄轻绡翦作裳。",
        "dynasty": "宋",
        "collection_info": null
    },
    {
        "uuid": "58bc8fb4df125b3cf84dabb5b05892bf",
        "title": "梅花七律  其一九",
        "author": "张道洽",
        "content": "越疎越澹越幽奇，最是精神与月宜。\n残雪轩窗看到晓，冷烟篱落立移时。\n寄将水驿传千里，折得寒檐第几枝。\n只为花清诗自别，此花之外更无诗。",
        "dynasty": "宋",
        "collection_info": null
    },
    {
        "uuid": "c7b6cc148361a26383b971257eb5695f",
        "title": "梅花七律  其二○",
        "author": "张道洽",
        "content": "花中气节老逾刚，万木摧残独自芳。\n天女不生凡意想，月娥偏尚澹梳妆。\n精神冰玉前生瘦，骨髓栴檀抵死香。\n说到调和天下口，轻轻桃杏敢承当。",
        "dynasty": "宋",
        "collection_info": null
    },
    {
        "uuid": "dafb0e79d7f9d332d48e6c9d7727caea",
        "title": "梅花七律  其二一",
        "author": "张道洽",
        "content": "子真世裔神仙种，和靖家风冰玉身。\n只此玲珑三数蕊，不知收拾几多春。\n香浮静夜天知己，影浸寒池月写真。\n留待楚骚千载恨，花中谁识独醒人。",
        "dynasty": "宋",
        "collection_info": null
    },
    {
        "uuid": "12c1af7bd85c2ac3d2462a52742b9cf9",
        "title": "梅花七律  其二二",
        "author": "张道洽",
        "content": "天姿雅澹似高人，万树千红总后尘。\n花蚤花迟两年景，枝南枝北一家春。\n轻轻欲折还休去，得得相看不厌频。\n坐到参横浑未晓，夜窗无月更传神。",
        "dynasty": "宋",
        "collection_info": null
    },
    {
        "uuid": "bd5579bf2157647ecac45a0ea09bee0d",
        "title": "梅花七律  其二三",
        "author": "张道洽",
        "content": "干坤收拾几精华，全付茅茨小小家。\n压尽园林千万蕊，只消篱落两三花。\n雪消数尺暗埋岭，月浸一痕微印沙。\n玉面亭亭太幽独，天寒空谷正堪嗟。",
        "dynasty": "宋",
        "collection_info": null
    },
    {
        "uuid": "888ab349e3d142b98a08ad96f07374e8",
        "title": "梅花七律  其二四",
        "author": "张道洽",
        "content": "百余年树半苍苔，纔有一枝花便佳。\n腊近已含春意思，香寒足慰晚情怀。\n澹烟孤寺藏山崦，残雪疎篱傍水涯。\n刚被幽香相触拨，消磨石路几青鞵。",
        "dynasty": "宋",
        "collection_info": null
    },
    {
        "uuid": "7d8a46ae7c20083d8dd62d31bfd56d23",
        "title": "岭梅",
        "author": "张道洽",
        "content": "到处皆诗境，随时有物华。\n应酬都不暇，一岭是梅花。",
        "dynasty": "宋",
        "collection_info": null
    },
    {
        "uuid": "11d792174936da69e0a180b8e6b7f692",
        "title": "千叶梅",
        "author": "张道洽",
        "content": "应怯春寒悄，重重迭迭衣。\n本来飞燕瘦，翻作玉环肥。",
        "dynasty": "宋",
        "collection_info": null
    },
    {
        "uuid": "19e36fbe87aae248ff3740b4712e3b20",
        "title": "照水梅",
        "author": "张道洽",
        "content": "照影寒溪水，溪中水也香。\n佳人临宝鑑，自作寿阳妆。",
        "dynasty": "宋",
        "collection_info": null
    },
    {
        "uuid": "c8ccd42fb9f3e919fdceef17c612b7b1",
        "title": "瓶梅",
        "author": "张道洽",
        "content": "春在胆瓶閒，朝看復暮看。\n小屏遮护着，不怕玉肌寒。",
        "dynasty": "宋",
        "collection_info": null
    },
    {
        "uuid": "402991ffa204676b2df338aec31429ca",
        "title": "寻梅",
        "author": "张道洽",
        "content": "澹澹一痕月，疎疎数箇花。\n春风也公道，先到野人家。",
        "dynasty": "宋",
        "collection_info": null
    },
    {
        "uuid": "4095b8aea662912ffc77e037b4506633",
        "title": "折梅",
        "author": "张道洽",
        "content": "日暮天寒小驿亭，竹边流水浅泠泠。\n一枝蚤落诗人手，无恨春风入胆瓶。",
        "dynasty": "宋",
        "collection_info": null
    },
    {
        "uuid": "6eac431472dbde5c4c1ff02b05c51fe5",
        "title": "嗅梅",
        "author": "张道洽",
        "content": "一夜吹香过别村，瘴江洗尽水云昏。\n真堪持作维摩供，鼻观微参透顶门。",
        "dynasty": "宋",
        "collection_info": null
    },
    {
        "uuid": "127a66c44ac8938efb20afde59febb97",
        "title": "访梅",
        "author": "张道洽",
        "content": "梅花欲放遶溪行，隔水香来分外清。\n拄杖过桥寻欲遍，竹林疎处数花明。",
        "dynasty": "宋",
        "collection_info": null
    },
    {
        "uuid": "badbc34284d4cec09fff07f226275800",
        "title": "忆梅",
        "author": "张道洽",
        "content": "到得芳天闹众葩，相思一夜鬓成华。\n阆风归去无消息，梦寐犹应见此花。",
        "dynasty": "宋",
        "collection_info": null
    },
    {
        "uuid": "603441ee5345ecfb073590762b57b112",
        "title": "墨梅",
        "author": "张道洽",
        "content": "一枝的的照人寒，绝胜溪桥立马看。\n祇恐东风解相怨，漏他消息入毫端。",
        "dynasty": "宋",
        "collection_info": null
    },
    {
        "uuid": "7c38a2901dc2a088708a4cad8c2b981e",
        "title": "瓶梅",
        "author": "张道洽",
        "content": "寒水一瓶春数枝，清香不减小溪时。\n横斜烛底无人见，莫与微云澹月知。",
        "dynasty": "宋",
        "collection_info": null
    },
    {
        "uuid": "f502cdd19ac5496b94e5112a756a93e5",
        "title": "见梅",
        "author": "张道洽",
        "content": "寒梅衝雪领春回，桃李纷纷趁脚来。\n一点阳和无尽处，从头分与百花开。",
        "dynasty": "宋",
        "collection_info": null
    },
    {
        "uuid": "96920bf96892b305186bfefc85a0d583",
        "title": "寻梅",
        "author": "张道洽",
        "content": "平生春兴十分深，长恐梅花负赏心。\n偶有一枝斜照水，前村踏雪也须寻。",
        "dynasty": "宋",
        "collection_info": null
    },
    {
        "uuid": "97d7c6ef6e6d3891e01f564f667708eb",
        "title": "对梅  其一",
        "author": "张道洽",
        "content": "老年不着梅花眼，得见梅花子细看。\n我不似梅梅似我，风流心事一般般。",
        "dynasty": "宋",
        "collection_info": null
    },
    {
        "uuid": "32cafaddf12842aa14e3a12de1313f8a",
        "title": "对梅  其二",
        "author": "张道洽",
        "content": "一点春风天正冬，不妨花下倒金钟。\n扳条拣蕊轻轻折，只嗅清香醉杀侬。",
        "dynasty": "宋",
        "collection_info": null
    },
    {
        "uuid": "f01f9b1cd5ae1251462b043fe28840f5",
        "title": "对梅  其三",
        "author": "张道洽",
        "content": "数点枝头黏白玉，一年春意动黄钟。\n为渠拚受风流罪，只恐风流不到侬。",
        "dynasty": "宋",
        "collection_info": null
    },
    {
        "uuid": "4e99a69566b88dc7764be92d98f13c9e",
        "title": "对梅  其四",
        "author": "张道洽",
        "content": "秋水娟娟隔美人，江东日暮几重云。\n孤灯竹屋霜清夜，梦到梅花即见君。",
        "dynasty": "宋",
        "collection_info": null
    },
    {
        "uuid": "dbe110d14a4093c42873207dafbd3172",
        "title": "咏梅杂诗  其一",
        "author": "张道洽",
        "content": "百余年树未为古，三四点花何限春。\n欲折一枝无处赠，世间少有识花人。",
        "dynasty": "宋",
        "collection_info": null
    },
    {
        "uuid": "92ea6d9f5a232bf87df0ea54ce62c2f9",
        "title": "咏梅杂诗  其二",
        "author": "张道洽",
        "content": "此兄自是风尘表，半在山巅半水涯。\n老子怕寒浑不出，夜窗明月看横斜。",
        "dynasty": "宋",
        "collection_info": null
    },
    {
        "uuid": "c48f0f3bc9cd1c3ec8ebc26d80b448eb",
        "title": "咏梅杂诗  其三",
        "author": "张道洽",
        "content": "疎花清晓嫩寒时，粉蝶霜禽总不知。\n未有风流如此老，为渠费尽雪桥诗。",
        "dynasty": "宋",
        "collection_info": null
    },
    {
        "uuid": "14583e675ea6974aa4de9eb2e0e5493a",
        "title": "咏梅杂诗  其四",
        "author": "张道洽",
        "content": "风流百世林和靖，洒落三生杨补之。\n一自阆风归去后，几回展画又观诗。",
        "dynasty": "宋",
        "collection_info": null
    },
    {
        "uuid": "44d8a671be4e8eea6ad8da6b8a96e05f",
        "title": "咏梅杂诗  其五",
        "author": "张道洽",
        "content": "夜深月透小窗纱，梦到瑶池阿母家。\n急遣山僮开户看，不知是雪是梅花。",
        "dynasty": "宋",
        "collection_info": null
    },
    {
        "uuid": "b64e0524e3a19116592d076b05070ea4",
        "title": "咏梅杂诗  其六",
        "author": "张道洽",
        "content": "孤山风味梅花句，先落人閒万古香。\n应笑老夫无一语，千回寂寞遶花傍。",
        "dynasty": "宋",
        "collection_info": null
    },
    {
        "uuid": "7b0790adb68c6874c013f052d9be080b",
        "title": "咏梅杂诗  其七",
        "author": "张道洽",
        "content": "三生种植得梅缘，每见梅花辄欲颠。\n清梦化为蝴蝶去，也应只在此花边。",
        "dynasty": "宋",
        "collection_info": null
    },
    {
        "uuid": "85e3e8e3ac20942c20d7736e281c0f17",
        "title": "咏梅杂诗  其八",
        "author": "张道洽",
        "content": "昔年诗担过罗浮，曾见梅花一夕留。\n翠凤几回清夜梦，月明还挂旧枝头。",
        "dynasty": "宋",
        "collection_info": null
    },
    {
        "uuid": "9133bf5b2de0bb6115e6b6d25b9cd2ca",
        "title": "咏梅杂诗  其九",
        "author": "张道洽",
        "content": "茶竈熏炉与笔床，黄昏待月在东厢。\n无人知得花清处，影落寒池水亦香。",
        "dynasty": "宋",
        "collection_info": null
    },
    {
        "uuid": "4305bc50d3f028c8ed452fca6c06c956",
        "title": "咏梅杂诗  其一○",
        "author": "张道洽",
        "content": "不是梅花契分深，与谁共话岁寒心。\n隔溪竹外无人见，自有香来不用寻。",
        "dynasty": "宋",
        "collection_info": null
    },
    {
        "uuid": "6a736749cef4c93c200246a000a327e7",
        "title": "咏梅杂诗  其一一",
        "author": "张道洽",
        "content": "万里閒关庾岭回，岭头曾见此花来。\n远游何似在家好，屋角玲珑一树开。",
        "dynasty": "宋",
        "collection_info": null
    },
    {
        "uuid": "ef9f038c26a9ab2e9dd663b8200112f0",
        "title": "咏梅杂诗  其一二",
        "author": "张道洽",
        "content": "数点疎花不满枝，倚栏惟恨月明迟。\n风流一段无人共，正是霜飞屋角时。",
        "dynasty": "宋",
        "collection_info": null
    },
    {
        "uuid": "1f6c31aeeec724301026b7c4e773ee74",
        "title": "咏梅杂诗  其一三",
        "author": "张道洽",
        "content": "小小茅茨野老家，不随桃李竞春华。\n欲知格韵真孤绝，秃尽千林始一花。",
        "dynasty": "宋",
        "collection_info": null
    },
    {
        "uuid": "310d3b3ead40331cbffb87358a2efa99",
        "title": "咏梅杂诗  其一四",
        "author": "张道洽",
        "content": "正是天荒地老时，芙蓉憔悴菊离披。\n呼童试探溪南路，春到寒梅第几枝。",
        "dynasty": "宋",
        "collection_info": null
    },
    {
        "uuid": "76b0a24d6fdd8518bc7e81732ff1b03a",
        "title": "咏梅杂诗  其一五",
        "author": "张道洽",
        "content": "南枝太蚤北枝迟，非蚤非迟恰好时。\n竹屋一痕微月照，老夫树下正吟诗。",
        "dynasty": "宋",
        "collection_info": null
    },
    {
        "uuid": "0cc44eab0171666dc555e38452a2be49",
        "title": "和方虚谷豫章徐子苍沿制檄抵秋浦",
        "author": "张道洽",
        "content": "词林日凋疎，生意不復新。\n慎勿大崛奇，崛奇惊世人。\n玉堂老仙坡，过海走一巡。\n非天寔罚之，语言累其身。",
        "dynasty": "宋",
        "collection_info": null
    },
    {
        "uuid": "a8292bb0fb646247439d0e6eb8fa6007",
        "title": "包山书院",
        "author": "张道洽",
        "content": "衔命龙荒万里余，归寻水竹与同居。\n早从洙泗传心学，晚闢包山教子书。\n细草幽花香笔砚，清风明月满庭除。\n一生宇宙皆春意，此乐颜鲁亦自如。",
        "dynasty": "宋",
        "collection_info": null
    },
    {
        "uuid": "2ac2fbfd85f1471f0c2a248afaad46b4",
        "title": "句  其一",
        "author": "张道洽",
        "content": "前生薝葡林中梦，到死旃檀国裏香。",
        "dynasty": "宋",
        "collection_info": null
    },
    {
        "uuid": "d5e92a5c83ca6ee0187e785827759ac6",
        "title": "句  其二",
        "author": "张道洽",
        "content": "早缘服玉肌能白，不为熏衣骨亦香。",
        "dynasty": "宋",
        "collection_info": null
    }
]