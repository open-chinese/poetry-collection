[
    {
        "uuid": "449e69397256407b071223c49fbc1de6",
        "title": "池州和同官咏梅花  其一",
        "author": "张道洽",
        "content": "朔风吹石裂，寒谷自春生。\n根老香全古，花疏格转清。\n园林千树秃，篱落一枝横。\n佩芷兼怀玉，悠然见此兄。",
        "dynasty": "宋",
        "collection_info": null
    },
    {
        "uuid": "e4288c33182ef5ea712f9341159a5d30",
        "title": "池州和同官咏梅花  其二",
        "author": "张道洽",
        "content": "苔封鹤膝枝，流水绕疏篱。\n一白雪相似，独清春不知。\n风流无俗韵，恬澹出天姿。\n霜月娟娟夜，吾今见所思。",
        "dynasty": "宋",
        "collection_info": null
    },
    {
        "uuid": "9d536b65a789e44a324e4c407f62f24d",
        "title": "池州和同官咏梅花  其三",
        "author": "张道洽",
        "content": "半枯顽铁石，特地数花生。\n迥立风尘表，长含水月清。\n屋头寒岭瘦，门外小溪横。\n万里今为客，相看如弟兄。",
        "dynasty": "宋",
        "collection_info": null
    },
    {
        "uuid": "2676124a0603625c30a3e5c75ed25862",
        "title": "池州和同官咏梅花  其四",
        "author": "张道洽",
        "content": "疎疎竹外枝，短短水边篱。\n南雪若相避，东风殊不知。\n兰荃皆弱植，桃杏总凡姿。\n坐叹逋仙远，清宵费梦思。",
        "dynasty": "宋",
        "collection_info": null
    },
    {
        "uuid": "3a673f490c86231a1a1a3685dfae6b18",
        "title": "池州和同官咏梅花  其五",
        "author": "张道洽",
        "content": "不带吟诗癖，缘何太瘦生。\n肌肤姑射白，风骨伯夷清。\n格外宫粧别，天然画轴横。\n涪翁太多可，唤作水仙兄。",
        "dynasty": "宋",
        "collection_info": null
    },
    {
        "uuid": "39f6290da0ceb649bb0f412d4e8c2410",
        "title": "池州和同官咏梅花  其六",
        "author": "张道洽",
        "content": "苍虬百岁枝，残雪数家篱。\n点俗那能染，孤芳只自知。\n肯回桃李面，要是雪霜姿。\n不见紫芝久，悠悠使我思。",
        "dynasty": "宋",
        "collection_info": null
    },
    {
        "uuid": "a83586daf5a014804d98ba978ef7950f",
        "title": "池州和同官咏梅花  其七",
        "author": "张道洽",
        "content": "不与百花竞，春风蓦地生。\n故将天下白，独向雪中清。\n我辈诗仍要，谁家笛自横。\n岁寒堪共老，髯叟十年兄。",
        "dynasty": "宋",
        "collection_info": null
    },
    {
        "uuid": "80a6a3526fee14b3550d3b7bb47bf9ec",
        "title": "池州和同官咏梅花  其八",
        "author": "张道洽",
        "content": "何处出斜枝，茅檐自竹篱。\n首回春一盼，最与月相知。\n严冷冰霜面，清癯山泽姿。\n几番将鹤去，倚树说相思。",
        "dynasty": "宋",
        "collection_info": null
    },
    {
        "uuid": "81a7fb7a2ac5e6035a030fc9ae26b418",
        "title": "池州和同官咏梅花  其九",
        "author": "张道洽",
        "content": "有月色逾淡，无风香自生。\n霜崖和树瘦，冰壑养花清。\n政尔疎还冷，忽然斜又横。\n千林成独韵，难弟又难兄。",
        "dynasty": "宋",
        "collection_info": null
    },
    {
        "uuid": "26d6465c32afa2a21be2e468598a1a18",
        "title": "池州和同官咏梅花  其一○",
        "author": "张道洽",
        "content": "雪后半横枝，溪边一带篱。\n春从穷腊透，香报老夫知。\n淡月弄疎影，嫩寒含令姿。\n天涯值西子，牢落慰吾思。",
        "dynasty": "宋",
        "collection_info": null
    },
    {
        "uuid": "000d9822e3cf53c0ac32ffe92e63cad5",
        "title": "池州和同官咏梅花  其一一",
        "author": "张道洽",
        "content": "殷勤天女供，那復一尘生。\n质淡全身白，香寒到骨清。\n常留雪中看，遮莫鬓边横。\n万古月宫桂，犹吾异姓兄。",
        "dynasty": "宋",
        "collection_info": null
    },
    {
        "uuid": "9260da7bd00b799d8cbe56b2f0177e12",
        "title": "池州和同官咏梅花  其一二",
        "author": "张道洽",
        "content": "古藓护疎枝，幽花发短篱。\n唯宜霜月照，莫遣雪风知。\n数点玲珑玉，三生洒落姿。\n自从窗外见，风味至今思。",
        "dynasty": "宋",
        "collection_info": null
    },
    {
        "uuid": "c3911bc8b8dcd1b92de93ec7d1aa2e6e",
        "title": "池州和同官咏梅花  其一三",
        "author": "张道洽",
        "content": "玉肌元不粟，未怕夜寒生。\n雪裏孤花发，山中一段清。\n几回和月看，独立到参横。\n不傍人篱落，谁呼石作兄。",
        "dynasty": "宋",
        "collection_info": null
    },
    {
        "uuid": "6da3791a416f057b5b1b4600ae4940b9",
        "title": "池州和同官咏梅花  其一四",
        "author": "张道洽",
        "content": "春脚到寒枝，诗情满雪篱。\n每留孤鹤伴，不遣一蜂知。\n风漏腊前信，月描尘外姿。\n忆从归阆苑，终岁祇君思。",
        "dynasty": "宋",
        "collection_info": null
    },
    {
        "uuid": "31f40239de9dd397f8dc1eb32323388c",
        "title": "池州和同官咏梅花  其一五",
        "author": "张道洽",
        "content": "万壑寒皆冱，孤根暖自生。\n不随千卉艳，独负一身清。\n水际寒香迥，窗间夜影横。\n舆台桃李辈，谁弟又谁兄。",
        "dynasty": "宋",
        "collection_info": null
    },
    {
        "uuid": "75b83310355a0ec4e2b6dfbdb4edb941",
        "title": "池州和同官咏梅花  其一六",
        "author": "张道洽",
        "content": "突出一清枝，孤村雪拥篱。\n韵无凡眼识，香有自心知。\n不是神仙骨，何缘冰玉姿。\n看看金鼎实，此味几人思。",
        "dynasty": "宋",
        "collection_info": null
    },
    {
        "uuid": "48dc22df6770f67bae02b317f763a60d",
        "title": "池州和同官咏梅花  其一七",
        "author": "张道洽",
        "content": "参透香严境，都无灭与生。\n平分天女白，全借月娥清。\n雪屋人家好，霜桥野岸横。\n天寒倚修竹，齐弟伯夷兄。",
        "dynasty": "宋",
        "collection_info": null
    },
    {
        "uuid": "422cfdb262f5694a3bbfc4ed367db851",
        "title": "池州和同官咏梅花  其一八",
        "author": "张道洽",
        "content": "子真同一性，和靖是三生。\n山意冷愈澹，月香幽更清。\n只应霜鴈识，未怯玉龙横。\n密友惟清士，佳名称素兄。",
        "dynasty": "宋",
        "collection_info": null
    },
    {
        "uuid": "44b32ef86f3e008fababa0f43758d720",
        "title": "池州和同官咏梅花  其一九",
        "author": "张道洽",
        "content": "为爱岁寒枝，呼童旋插篱。\n花清吟思觉，香冷梦魂知。\n雪月成仙韵，风烟带野姿。\n江天暮云合，千里故人思。",
        "dynasty": "宋",
        "collection_info": null
    },
    {
        "uuid": "dcb9fa36ebbb8edd5ed224020aaa0988",
        "title": "池州和同官咏梅花  其二○",
        "author": "张道洽",
        "content": "村墅苔为径，茅檐竹作篱。\n神清和月写，香远隔烟知。\n老树有余韵，别花无此姿。\n诗人风味似，梦寐也应思。",
        "dynasty": "宋",
        "collection_info": null
    },
    {
        "uuid": "feb36ad0623e93591e0085d04723393f",
        "title": "梅花二十首  其一",
        "author": "张道洽",
        "content": "和靖风流百世长，吟魂依旧化幽芳。\n已枯半树风烟古，纔放一花天地香。\n不肯面随春冷暖，只将影共月行藏。\n悬知骨法清如许，传得仙人服玉方。",
        "dynasty": "宋",
        "collection_info": null
    },
    {
        "uuid": "b249c8502d861028d5df220c29865f24",
        "title": "梅花二十首  其二",
        "author": "张道洽",
        "content": "数花疏疏静处芳，便成佳景不荒凉。\n暖回穷谷春常早，影落寒溪水也香。\n自倚风流高格调，唯消质素淡衣裳。\n满天霜月花边宿，无復庄周蝶梦狂。",
        "dynasty": "宋",
        "collection_info": null
    },
    {
        "uuid": "f5c3c4f74e706050bf0027b90cbb4e9f",
        "title": "梅花二十首  其三",
        "author": "张道洽",
        "content": "泠泠涧水石桥傍，春正浓时风味长。\n清介终持孤竹操，繁华不梦百花场。\n描来月地前生瘦，吹落风檐到死香。\n结习已空无染着，每来花下辄成狂。",
        "dynasty": "宋",
        "collection_info": null
    },
    {
        "uuid": "0cdb4ffeac1bc7d64151669718d95cee",
        "title": "梅花二十首  其四",
        "author": "张道洽",
        "content": "冻花无多树更孤，一溪霜月照清癯。\n终身只友竹君子，雅志绝羞松大夫。\n白玉都拚雕作蕊，黄金不惜捻为鬚。\n亦知世有春风伴，问万花中着得无。",
        "dynasty": "宋",
        "collection_info": null
    },
    {
        "uuid": "3c5541183099aa4b1b255dffd8ba58a6",
        "title": "梅花二十首  其五",
        "author": "张道洽",
        "content": "孤芳嫌杀浑羣芳，雪满山坳月满塘。\n韵士不随今世态，仙姝犹作古时粧。\n雪羞洁白常回避，春忌清高不主张。\n地僻何妨绝供给，饥来只用嚥寒香。",
        "dynasty": "宋",
        "collection_info": null
    },
    {
        "uuid": "9083cc38978f544940f4bcbd1e96648b",
        "title": "梅花二十首  其六",
        "author": "张道洽",
        "content": "政尔寒阴惨淡时，忽逢孤艳映疏篱。\n金紫气味无人识，玉雪襟怀只自知。\n竹屋纸窗清不俗，茶瓯禅榻两相宜。\n花边不敢高声语，羌管凄凉更忍吹。",
        "dynasty": "宋",
        "collection_info": null
    },
    {
        "uuid": "3e9e721c79e0f070f321780189bf1e8d",
        "title": "梅花二十首  其七",
        "author": "张道洽",
        "content": "千林冻损积阴凝，一点春从底处生。\n玉色独钟天地正，铁心不受雪霜惊。\n孤芳若与东君背，数树能令南纪明。\n醉后惟愁踏花影，青鞋不敢近花行。",
        "dynasty": "宋",
        "collection_info": null
    },
    {
        "uuid": "defd1136b23cd3c8cd3896ec1771e67d",
        "title": "梅花二十首  其八",
        "author": "张道洽",
        "content": "数株如玉照寒塘，无日无风自在香。\n谷冷难教春管领，山深自共雪商量。\n已成到骨诗家瘦，不卖入时宫样粧。\n乱插繁花花下醉，只应我似放翁狂。",
        "dynasty": "宋",
        "collection_info": null
    },
    {
        "uuid": "ed3b8e9c664c1837c212d5d6433cd615",
        "title": "梅花二十首  其九",
        "author": "张道洽",
        "content": "行尽荒林一径苔，竹稍深处数枝开。\n绝知南雪羞相并，欲嫁东风耻自媒。\n无主野桥随月管，有根寒谷也春回。\n醉余不睡庭前地，只恐忽吹花落来。",
        "dynasty": "宋",
        "collection_info": null
    },
    {
        "uuid": "87b351658893b0b7a0f00038d8633890",
        "title": "梅花二十首  其一○",
        "author": "张道洽",
        "content": "天然标格阆风乡，薄薄铅华淡淡粧。\n月地向谁孤弄影，雪天蓦地忽闻香。\n征鞍处处频回首，羌管声声欲断肠。\n天上玉妃新谪堕，游蜂不敢近花傍。",
        "dynasty": "宋",
        "collection_info": null
    },
    {
        "uuid": "ba9474af51c8dadd840383dcaee90414",
        "title": "梅花二十首  其一一",
        "author": "张道洽",
        "content": "纔有梅花便自奇，清香分付入新诗。\n閒持杯酒临风处，独倚栏干待月时。\n试向园林千万树，何如篱落两三枝。\n霜天角裏空哀怨，丘壑风流总不知。",
        "dynasty": "宋",
        "collection_info": null
    },
    {
        "uuid": "f61727d35ebc833936bbcf903c4a5007",
        "title": "梅花二十首  其一二",
        "author": "张道洽",
        "content": "纔有梅花便自清，孤山两句一条冰。\n问渠紫陌花间客，得似清溪树下僧。\n雅淡久无兰作伴，孤高惟有竹为朋。\n雪天枝上三更月，人在瑶台第几层。",
        "dynasty": "宋",
        "collection_info": null
    },
    {
        "uuid": "23178d083fd6e0a9d2bdd62c85d34a83",
        "title": "梅花二十首  其一三",
        "author": "张道洽",
        "content": "天寒花信未能灵，伫立通宵户不扃。\n小萼欲争天下白，数条独向雪中青。\n肯教旅雁寻常见，未许游蜂取次经。\n一片唯愁汚尘土，寒苕和月扫中庭。",
        "dynasty": "宋",
        "collection_info": null
    },
    {
        "uuid": "ce62d620e8038b989bb140068ba442c9",
        "title": "梅花二十首  其一四",
        "author": "张道洽",
        "content": "纔有梅花便不尘，和霜和月为精神。\n风流晋宋之间客，清旷羲皇以上人。\n年后腊前无尽意，水边林下自然春。\n万花锦绣东风闹，难浼翛翛玉雪身。",
        "dynasty": "宋",
        "collection_info": null
    },
    {
        "uuid": "12c0021ae94bf19513d23ef5ca092c76",
        "title": "梅花二十首  其一五",
        "author": "张道洽",
        "content": "纔有梅花便不村，其人如玉立黄昏。\n些些蕊裏藏风韵，箇箇枝头带月魂。\n常挹清香来燕坐，可教落片点空樽。\n到腰深雪庭前白，心事寒松拟共论。",
        "dynasty": "宋",
        "collection_info": null
    },
    {
        "uuid": "617c06f1cdc164abf530dacc76a1445e",
        "title": "梅花二十首  其一六",
        "author": "张道洽",
        "content": "纔有梅花便不同，一年清致雪霜中。\n疏疏篱落娟娟月，寂寂轩窗淡淡风。\n生长元从琼玉圃，安排合在水晶宫。\n何须更探春消息，自有幽香梦裏通。",
        "dynasty": "宋",
        "collection_info": null
    },
    {
        "uuid": "5a5c7241de783cbeffbfed352bc3026a",
        "title": "梅花二十首  其一七",
        "author": "张道洽",
        "content": "天下无花白到梅，风前和我不尘埃。\n崚嶒鹤骨霜中立，偃蹇龙身雪裏来。\n未许琼花为行辈，定教玉蕊作舆台。\n夜深立尽扶疏影，一路清溪踏月回。",
        "dynasty": "宋",
        "collection_info": null
    },
    {
        "uuid": "879802b62fdc4b954ec4182020ef3e0a",
        "title": "梅花二十首  其一八",
        "author": "张道洽",
        "content": "几年冷树雪封骨，一夜东风春透怀。\n花裏清含仙韵度，人中癯似我形骸。\n三点两点淡尤好，十枝五枝疏更佳。\n野意终多官意少，玉堂茅舍任安排。",
        "dynasty": "宋",
        "collection_info": null
    },
    {
        "uuid": "f9951bc25ec2fe5f15f4b6797c652f0b",
        "title": "梅花二十首  其一九",
        "author": "张道洽",
        "content": "爱疏爱淡爱枯枝，已爱梅花更爱奇。\n江路一年春好处，石桥半夜月明时。\n蹇馿积雪深须去，破帽严霜打不知。\n世上非无好颜色，诗人所赏是风姿。",
        "dynasty": "宋",
        "collection_info": null
    },
    {
        "uuid": "5001a47f368b3fe493ac40582be4a436",
        "title": "梅花二十首  其二○",
        "author": "张道洽",
        "content": "癖爱梅花不可医，开教探早落教迟。\n欲知无限春风意，尽在相将暮雪时。\n竹屿烟深寻得巧，茅檐月淡立成痴。\n梦骖鸾鹤相寻去，题徧江南寺寺诗。",
        "dynasty": "宋",
        "collection_info": null
    },
    {
        "uuid": "a9c98eb319cb67f800f2a7334246fe83",
        "title": "梅花七律  其一",
        "author": "张道洽",
        "content": "夜月轻描玉样身，枉拚心力唤真真。\n藤床几度劳清梦，竹屋相看是故人。\n玉雪襟期惟我共，金兰气味更谁亲。\n一清頼有天知己，多少春花逐后尘。",
        "dynasty": "宋",
        "collection_info": null
    },
    {
        "uuid": "c2f644b4643450ab64a2f82ced388b21",
        "title": "梅花七律  其二",
        "author": "张道洽",
        "content": "南堂深处向阳身，第一东风信息真。\n树冷花清无俗韵，天寒日暮有佳人。\n林逋眼目纔能识，何逊心情独见亲。\n养就枝头金鼎实，千花陌上已成尘。",
        "dynasty": "宋",
        "collection_info": null
    },
    {
        "uuid": "55e78bbb5e31da02d987d1cfb80c7cdb",
        "title": "梅花七律  其三",
        "author": "张道洽",
        "content": "洒落胸襟不受尘，水沈为骨玉为神。\n直疑天上浑无雪，不许人閒别有春。\n驱遣山蜂离境界，招呼野鹤作比邻。\n分明清入仙臞格，人似孤山始得真。",
        "dynasty": "宋",
        "collection_info": null
    },
    {
        "uuid": "2b50de2bf9e7217b3bfeb35799a64c66",
        "title": "梅花七律  其四",
        "author": "张道洽",
        "content": "清白家风不染尘，冰霜气骨玉精神。\n腊前恰见无多蕊，天下还他第一春。\n香在雪天孤有韵，影于月地四无邻。\n逃禅未到天然处，笔底如何写得真。",
        "dynasty": "宋",
        "collection_info": null
    },
    {
        "uuid": "9b20b3e1f6df645431610b6f86d9eae7",
        "title": "梅花七律  其五",
        "author": "张道洽",
        "content": "雪白都无半点尘，多应滕六即花神。\n孤根欲老冰霜国，一朵尽收天下春。\n流水断桥谁是主，寒松疎竹合为邻。\n寥寥不见古颜色，澹月微云到本真。",
        "dynasty": "宋",
        "collection_info": null
    },
    {
        "uuid": "826700ba2f17b5452b599a5466c1a8c2",
        "title": "梅花七律  其六",
        "author": "张道洽",
        "content": "万雪千霜百岁枯，月中不数桂婆娑。\n香来野墅深深径，影落寒池浅浅波。\n众木凋零愁冻折，一枝的皪得春多。\n题诗未有惊人句，输与风流人姓何。",
        "dynasty": "宋",
        "collection_info": null
    },
    {
        "uuid": "d566d8a87faa5289038141030bdd2d95",
        "title": "梅花七律  其七",
        "author": "张道洽",
        "content": "白玉花头碧玉柯，半枯安得树婆娑。\n云垂江路天将雪，霜滑溪桥水不波。\n林杪冬穷羣木落，岭头春蚤一枝多。\n夜深立尽窗前月，其奈此兄风味何。",
        "dynasty": "宋",
        "collection_info": null
    },
    {
        "uuid": "eb9e0cea22311b9981d9ebfea111ebad",
        "title": "梅花七律  其八",
        "author": "张道洽",
        "content": "雪虐风饕铁石柯，终然疎瘦欠婆娑。\n清姿雅澹嫌霜粉，疎影横斜浸月波。\n幽树百年浑未老，好春数点不须多。\n西湖处士风流远，善识花人更几何。",
        "dynasty": "宋",
        "collection_info": null
    },
    {
        "uuid": "e4d0e8b1e90ae17bcd546c42c2c1ceba",
        "title": "梅花七律  其九",
        "author": "张道洽",
        "content": "藓护苔封白玉柯，冱寒蓦地转阳和。\n任枯半树韵尤古，纔放一花春已多。\n神倩满庭明月写，香随隔水晚风过。\n古今真爱梅人少，愿祀诗家始祖何。",
        "dynasty": "宋",
        "collection_info": null
    },
    {
        "uuid": "259268efb9d9fcd492e9002606abde17",
        "title": "梅花七律  其一○",
        "author": "张道洽",
        "content": "高标胜韵点人寒，残雪疎篱是水南。\n天上玉妃居第一，人閒石友结成三。\n广平心事今犹在，和靖家风晚最谙。\n莫讶清晨将鹤出，孤筇行过竹西庵。",
        "dynasty": "宋",
        "collection_info": null
    },
    {
        "uuid": "5bc8784b9c5d63f5bf38d0056e7e7945",
        "title": "梅花七律  其一一",
        "author": "张道洽",
        "content": "蓓蕾梢头破晚寒，风流无限涧之南。\n俯看春艷相千万，微挂月痕初二三。\n岩桂清应居此下，山桃素不与吾谙。\n一枝昨夜垂垂白，知在前村水竹庵。",
        "dynasty": "宋",
        "collection_info": null
    },
    {
        "uuid": "ace062fbef4115c603cf6b72b3dca613",
        "title": "梅花七律  其一二",
        "author": "张道洽",
        "content": "莹彻无瑕照眼寒，无边春意满溪南。\n绝疑飞雪吹花六，独自临风遶树三。\n夜月襟怀谁与共，岁寒情味久相谙。\n软红尘土应无此，竹外清湍竹裏庵。",
        "dynasty": "宋",
        "collection_info": null
    },
    {
        "uuid": "4393d3ddea0e3fe75f3b941ecdedc323",
        "title": "梅花七律  其一三",
        "author": "张道洽",
        "content": "纔有梅花便不凡，半依月涧半霜岩。\n斜欹独树疑龙卧，细啄残英笑鹤馋。\n雪裏仙姿谁解写，腊前春信可容缄。\n孤山遗下十四字，千载一条冰样衔。",
        "dynasty": "宋",
        "collection_info": null
    },
    {
        "uuid": "01fb6d3a6c25622892446e50f4043ab5",
        "title": "梅花七律  其一四",
        "author": "张道洽",
        "content": "穷腊无花可入诗，何人翦玉着南枝。\n香浮风细月明夜，春在天寒日暮时。\n玉面亭亭成独立，冰心皎皎竟谁知。\n眼明数点窗前白，梦见鲁山元紫芝。",
        "dynasty": "宋",
        "collection_info": null
    },
    {
        "uuid": "db94176a653f41c0da612188bc02dbf8",
        "title": "梅花七律  其一五",
        "author": "张道洽",
        "content": "兀坐蒲团眼辄惊，数花点得一窗明。\n月边再见古颜色，雪裏独含春性情。\n骨格三生传岛瘦，风标万世说夷清。\n夜霜竹屋寒无奈，一笑持杯寿此兄。",
        "dynasty": "宋",
        "collection_info": null
    },
    {
        "uuid": "4978fbbb5eaebc738ba836ada6bf7609",
        "title": "梅花七律  其一六",
        "author": "张道洽",
        "content": "皎然玉色耿无邻，回首千花总后尘。\n数树罗浮山下月，一枝大庾岭头春。\n与时无竞抱幽质，于我有情真故人。\n众志独清天不管，自临野水照精神。",
        "dynasty": "宋",
        "collection_info": null
    },
    {
        "uuid": "64a35613c822e0ea07e9b5fade1e1b66",
        "title": "梅花七律  其一七",
        "author": "张道洽",
        "content": "冰氏根苗出涸阴，一团玉雪缟千林。\n百年幽树古香澹，数箇疎花春意深。\n俗眼共怜西子态，世人谁识广平心。\n孤芳不入骚经裏，物色分留待我吟。",
        "dynasty": "宋",
        "collection_info": null
    },
    {
        "uuid": "b9a64ac7240c3a1cf80856780d8bb70e",
        "title": "梅花七律  其一八",
        "author": "张道洽",
        "content": "落尽精英宇宙荒，天将清白付幽芳。\n万花场裏春无色，独树桥边月有香。\n怪怪奇奇依水石，潇潇洒洒带冰霜。\n琼肤耐得寒如许，薄薄轻绡翦作裳。",
        "dynasty": "宋",
        "collection_info": null
    },
    {
        "uuid": "5003602fdd5ef3511811109b61559f3d",
        "title": "梅花七律  其一九",
        "author": "张道洽",
        "content": "越疎越澹越幽奇，最是精神与月宜。\n残雪轩窗看到晓，冷烟篱落立移时。\n寄将水驿传千里，折得寒檐第几枝。\n只为花清诗自别，此花之外更无诗。",
        "dynasty": "宋",
        "collection_info": null
    },
    {
        "uuid": "85df243c9aecff1d283c17e7a0185db1",
        "title": "梅花七律  其二○",
        "author": "张道洽",
        "content": "花中气节老逾刚，万木摧残独自芳。\n天女不生凡意想，月娥偏尚澹梳妆。\n精神冰玉前生瘦，骨髓栴檀抵死香。\n说到调和天下口，轻轻桃杏敢承当。",
        "dynasty": "宋",
        "collection_info": null
    },
    {
        "uuid": "196e98d6502c49bcf526db15cac3ea8b",
        "title": "梅花七律  其二一",
        "author": "张道洽",
        "content": "子真世裔神仙种，和靖家风冰玉身。\n只此玲珑三数蕊，不知收拾几多春。\n香浮静夜天知己，影浸寒池月写真。\n留待楚骚千载恨，花中谁识独醒人。",
        "dynasty": "宋",
        "collection_info": null
    },
    {
        "uuid": "af77e0f92f04c0b6949ed3b964088e33",
        "title": "梅花七律  其二二",
        "author": "张道洽",
        "content": "天姿雅澹似高人，万树千红总后尘。\n花蚤花迟两年景，枝南枝北一家春。\n轻轻欲折还休去，得得相看不厌频。\n坐到参横浑未晓，夜窗无月更传神。",
        "dynasty": "宋",
        "collection_info": null
    },
    {
        "uuid": "430133649a4fdad33870017a3e34b57b",
        "title": "梅花七律  其二三",
        "author": "张道洽",
        "content": "干坤收拾几精华，全付茅茨小小家。\n压尽园林千万蕊，只消篱落两三花。\n雪消数尺暗埋岭，月浸一痕微印沙。\n玉面亭亭太幽独，天寒空谷正堪嗟。",
        "dynasty": "宋",
        "collection_info": null
    },
    {
        "uuid": "375e2f40353c17f7b10b477908e31c28",
        "title": "梅花七律  其二四",
        "author": "张道洽",
        "content": "百余年树半苍苔，纔有一枝花便佳。\n腊近已含春意思，香寒足慰晚情怀。\n澹烟孤寺藏山崦，残雪疎篱傍水涯。\n刚被幽香相触拨，消磨石路几青鞵。",
        "dynasty": "宋",
        "collection_info": null
    },
    {
        "uuid": "068f27d396d44b007cc14e8722e2d0cd",
        "title": "岭梅",
        "author": "张道洽",
        "content": "到处皆诗境，随时有物华。\n应酬都不暇，一岭是梅花。",
        "dynasty": "宋",
        "collection_info": null
    },
    {
        "uuid": "33bf16e69e372e294fa32321bf648e5a",
        "title": "千叶梅",
        "author": "张道洽",
        "content": "应怯春寒悄，重重迭迭衣。\n本来飞燕瘦，翻作玉环肥。",
        "dynasty": "宋",
        "collection_info": null
    },
    {
        "uuid": "f5f091c6529f67e5d3f99c0ec2a4935b",
        "title": "照水梅",
        "author": "张道洽",
        "content": "照影寒溪水，溪中水也香。\n佳人临宝鑑，自作寿阳妆。",
        "dynasty": "宋",
        "collection_info": null
    },
    {
        "uuid": "2efe80c793938d496bd3377e5ee8eab8",
        "title": "瓶梅",
        "author": "张道洽",
        "content": "春在胆瓶閒，朝看復暮看。\n小屏遮护着，不怕玉肌寒。",
        "dynasty": "宋",
        "collection_info": null
    },
    {
        "uuid": "f6fa2bd56a21589e6842eeffaaee9fc6",
        "title": "寻梅",
        "author": "张道洽",
        "content": "澹澹一痕月，疎疎数箇花。\n春风也公道，先到野人家。",
        "dynasty": "宋",
        "collection_info": null
    },
    {
        "uuid": "94aa9df5c7b2e7639d8001779275ca8c",
        "title": "折梅",
        "author": "张道洽",
        "content": "日暮天寒小驿亭，竹边流水浅泠泠。\n一枝蚤落诗人手，无恨春风入胆瓶。",
        "dynasty": "宋",
        "collection_info": null
    },
    {
        "uuid": "511065d133f582ab1d23132850cbb527",
        "title": "嗅梅",
        "author": "张道洽",
        "content": "一夜吹香过别村，瘴江洗尽水云昏。\n真堪持作维摩供，鼻观微参透顶门。",
        "dynasty": "宋",
        "collection_info": null
    },
    {
        "uuid": "10bc0137aee8ab9a4b8584ec4b8cd2fe",
        "title": "访梅",
        "author": "张道洽",
        "content": "梅花欲放遶溪行，隔水香来分外清。\n拄杖过桥寻欲遍，竹林疎处数花明。",
        "dynasty": "宋",
        "collection_info": null
    },
    {
        "uuid": "ea14210427d38c2a6c23087cd108bd58",
        "title": "忆梅",
        "author": "张道洽",
        "content": "到得芳天闹众葩，相思一夜鬓成华。\n阆风归去无消息，梦寐犹应见此花。",
        "dynasty": "宋",
        "collection_info": null
    },
    {
        "uuid": "ef786d8faa4fd8bfe122de6c684a93f0",
        "title": "墨梅",
        "author": "张道洽",
        "content": "一枝的的照人寒，绝胜溪桥立马看。\n祇恐东风解相怨，漏他消息入毫端。",
        "dynasty": "宋",
        "collection_info": null
    },
    {
        "uuid": "bc2a67ae37f15c18903f625fcb855751",
        "title": "瓶梅",
        "author": "张道洽",
        "content": "寒水一瓶春数枝，清香不减小溪时。\n横斜烛底无人见，莫与微云澹月知。",
        "dynasty": "宋",
        "collection_info": null
    },
    {
        "uuid": "41df46248cdd2c6609babb8f12179b50",
        "title": "见梅",
        "author": "张道洽",
        "content": "寒梅衝雪领春回，桃李纷纷趁脚来。\n一点阳和无尽处，从头分与百花开。",
        "dynasty": "宋",
        "collection_info": null
    },
    {
        "uuid": "529de23b5e94508be6083f0acc86cc75",
        "title": "寻梅",
        "author": "张道洽",
        "content": "平生春兴十分深，长恐梅花负赏心。\n偶有一枝斜照水，前村踏雪也须寻。",
        "dynasty": "宋",
        "collection_info": null
    },
    {
        "uuid": "ca859fa09a8b9c9a7b2d83fc0a902b1c",
        "title": "对梅  其一",
        "author": "张道洽",
        "content": "老年不着梅花眼，得见梅花子细看。\n我不似梅梅似我，风流心事一般般。",
        "dynasty": "宋",
        "collection_info": null
    },
    {
        "uuid": "bbb30ce6e57560edabda866e9609cd82",
        "title": "对梅  其二",
        "author": "张道洽",
        "content": "一点春风天正冬，不妨花下倒金钟。\n扳条拣蕊轻轻折，只嗅清香醉杀侬。",
        "dynasty": "宋",
        "collection_info": null
    },
    {
        "uuid": "c4d336e2134dee213f42ebbc4ba40977",
        "title": "对梅  其三",
        "author": "张道洽",
        "content": "数点枝头黏白玉，一年春意动黄钟。\n为渠拚受风流罪，只恐风流不到侬。",
        "dynasty": "宋",
        "collection_info": null
    },
    {
        "uuid": "b0ec53f07aa5c272017bf6ae497af447",
        "title": "对梅  其四",
        "author": "张道洽",
        "content": "秋水娟娟隔美人，江东日暮几重云。\n孤灯竹屋霜清夜，梦到梅花即见君。",
        "dynasty": "宋",
        "collection_info": null
    },
    {
        "uuid": "f3b1461cc59c7063d2983dba2d9680c7",
        "title": "咏梅杂诗  其一",
        "author": "张道洽",
        "content": "百余年树未为古，三四点花何限春。\n欲折一枝无处赠，世间少有识花人。",
        "dynasty": "宋",
        "collection_info": null
    },
    {
        "uuid": "3babae604a9472307d35f0dabda76aef",
        "title": "咏梅杂诗  其二",
        "author": "张道洽",
        "content": "此兄自是风尘表，半在山巅半水涯。\n老子怕寒浑不出，夜窗明月看横斜。",
        "dynasty": "宋",
        "collection_info": null
    },
    {
        "uuid": "5f0f04df863617e848306e46c1481e34",
        "title": "咏梅杂诗  其三",
        "author": "张道洽",
        "content": "疎花清晓嫩寒时，粉蝶霜禽总不知。\n未有风流如此老，为渠费尽雪桥诗。",
        "dynasty": "宋",
        "collection_info": null
    },
    {
        "uuid": "68787d18d70417909f650fdfe3d67752",
        "title": "咏梅杂诗  其四",
        "author": "张道洽",
        "content": "风流百世林和靖，洒落三生杨补之。\n一自阆风归去后，几回展画又观诗。",
        "dynasty": "宋",
        "collection_info": null
    },
    {
        "uuid": "651826239579f04925bdea7e66d7cb55",
        "title": "咏梅杂诗  其五",
        "author": "张道洽",
        "content": "夜深月透小窗纱，梦到瑶池阿母家。\n急遣山僮开户看，不知是雪是梅花。",
        "dynasty": "宋",
        "collection_info": null
    },
    {
        "uuid": "b2f07055c26d68a6050eebf7e939922f",
        "title": "咏梅杂诗  其六",
        "author": "张道洽",
        "content": "孤山风味梅花句，先落人閒万古香。\n应笑老夫无一语，千回寂寞遶花傍。",
        "dynasty": "宋",
        "collection_info": null
    },
    {
        "uuid": "129543c6175563ffb80c022f0f12982c",
        "title": "咏梅杂诗  其七",
        "author": "张道洽",
        "content": "三生种植得梅缘，每见梅花辄欲颠。\n清梦化为蝴蝶去，也应只在此花边。",
        "dynasty": "宋",
        "collection_info": null
    },
    {
        "uuid": "be865b029ee7369c490d226e875e54bb",
        "title": "咏梅杂诗  其八",
        "author": "张道洽",
        "content": "昔年诗担过罗浮，曾见梅花一夕留。\n翠凤几回清夜梦，月明还挂旧枝头。",
        "dynasty": "宋",
        "collection_info": null
    },
    {
        "uuid": "9de00ee5837f6eedeec15efc721c42dc",
        "title": "咏梅杂诗  其九",
        "author": "张道洽",
        "content": "茶竈熏炉与笔床，黄昏待月在东厢。\n无人知得花清处，影落寒池水亦香。",
        "dynasty": "宋",
        "collection_info": null
    },
    {
        "uuid": "7dd72acfc2b10a2ef08a3952a37571ae",
        "title": "咏梅杂诗  其一○",
        "author": "张道洽",
        "content": "不是梅花契分深，与谁共话岁寒心。\n隔溪竹外无人见，自有香来不用寻。",
        "dynasty": "宋",
        "collection_info": null
    },
    {
        "uuid": "652254d7b0f3d7d391e9a965ad2750bd",
        "title": "咏梅杂诗  其一一",
        "author": "张道洽",
        "content": "万里閒关庾岭回，岭头曾见此花来。\n远游何似在家好，屋角玲珑一树开。",
        "dynasty": "宋",
        "collection_info": null
    },
    {
        "uuid": "4cce9992481f5ed84345418300661891",
        "title": "咏梅杂诗  其一二",
        "author": "张道洽",
        "content": "数点疎花不满枝，倚栏惟恨月明迟。\n风流一段无人共，正是霜飞屋角时。",
        "dynasty": "宋",
        "collection_info": null
    },
    {
        "uuid": "cb01d9c8ae458ecdf7f635ff93c41369",
        "title": "咏梅杂诗  其一三",
        "author": "张道洽",
        "content": "小小茅茨野老家，不随桃李竞春华。\n欲知格韵真孤绝，秃尽千林始一花。",
        "dynasty": "宋",
        "collection_info": null
    },
    {
        "uuid": "29e67bca03f7095aa55b6cb0ea7f4f98",
        "title": "咏梅杂诗  其一四",
        "author": "张道洽",
        "content": "正是天荒地老时，芙蓉憔悴菊离披。\n呼童试探溪南路，春到寒梅第几枝。",
        "dynasty": "宋",
        "collection_info": null
    },
    {
        "uuid": "c808126b54e73b5a3a08c5780d0aacf5",
        "title": "咏梅杂诗  其一五",
        "author": "张道洽",
        "content": "南枝太蚤北枝迟，非蚤非迟恰好时。\n竹屋一痕微月照，老夫树下正吟诗。",
        "dynasty": "宋",
        "collection_info": null
    },
    {
        "uuid": "844ed235a31d62cfae65e5f7ef0ed7b3",
        "title": "和方虚谷豫章徐子苍沿制檄抵秋浦",
        "author": "张道洽",
        "content": "词林日凋疎，生意不復新。\n慎勿大崛奇，崛奇惊世人。\n玉堂老仙坡，过海走一巡。\n非天寔罚之，语言累其身。",
        "dynasty": "宋",
        "collection_info": null
    },
    {
        "uuid": "01810f007db30e2fc9f1c6f091ecc137",
        "title": "包山书院",
        "author": "张道洽",
        "content": "衔命龙荒万里余，归寻水竹与同居。\n早从洙泗传心学，晚闢包山教子书。\n细草幽花香笔砚，清风明月满庭除。\n一生宇宙皆春意，此乐颜鲁亦自如。",
        "dynasty": "宋",
        "collection_info": null
    },
    {
        "uuid": "04a9a22e5049eb7732032ed266557750",
        "title": "句  其一",
        "author": "张道洽",
        "content": "前生薝葡林中梦，到死旃檀国裏香。",
        "dynasty": "宋",
        "collection_info": null
    },
    {
        "uuid": "0560784fdeabc1d8cf5a4c6ef3942c2e",
        "title": "句  其二",
        "author": "张道洽",
        "content": "早缘服玉肌能白，不为熏衣骨亦香。",
        "dynasty": "宋",
        "collection_info": null
    }
]