[
    {
        "uuid": "5cf88a864bf1ff19c717d3df715932b1",
        "title": "别李季友",
        "author": "王季友",
        "content": "栖鸟不恋枝，喈喈在同声。\n行子驰出户，依依主人情。\n昔时霜台镜，丑妇羞尔形。\n闭匣二十年，皎洁常独明。\n今日照离别，前途白髮生。",
        "dynasty": "唐",
        "collection_info": null
    },
    {
        "uuid": "d47b9a0eb92141b1ba66ba8a5d71bf23",
        "title": "寄韦子春",
        "author": "王季友",
        "content": "出山秋云曙，山木已再春。\n食我山中药，不忆山中人。\n山中谁余密，白髮日相亲。\n雀鼠画夜无，知我厨廪贫。\n依依北舍松，不厌吾南隣。\n有情尽弃捐，土石为同身。\n夫子质千寻，天泽枝叶新。\n余以不材寿，非智免斧斤。",
        "dynasty": "唐",
        "collection_info": null
    },
    {
        "uuid": "5643c82cc005c13ac31a3060029b9913",
        "title": "杂诗",
        "author": "王季友",
        "content": "采山仍采隐，在山不在深。\n持斧事远游，固非匠者心。\n翳翳青桐枝，樵爨日所侵。\n斧声出岩壑，四听无知音。\n岂为鼎下薪，当復堂上琴。\n凤鸟久不栖，且与枳棘林。",
        "dynasty": "唐",
        "collection_info": null
    },
    {
        "uuid": "01bfe6b248b645abc99190e601e0fba5",
        "title": "滑中赠崔高士瑾",
        "author": "王季友",
        "content": "夫子保药命，外身得无咎。\n日月不能老，化肠为筯否。\n十年前见君，甲子过我寿。\n于何今相逢，华髮在我后。\n近而知其远，少见今白首。\n遥信蓬莱宫，不死世世有。\n玄石采盈担，神方秘其肘。\n问家惟指云，爱气常言酒。\n摄生固如此，履道当不朽。\n未能太玄同，愿亦天地久。\n实腹以芝朮，贱形乃刍狗。\n自勉将勉余，良药在苦口。",
        "dynasty": "唐",
        "collection_info": null
    },
    {
        "uuid": "a5dc476def4d3a7ec030a1d71c196d4e",
        "title": "还山留别长安知己",
        "author": "王季友",
        "content": "出山不见家，还山见家在。\n山门是门前，此去长樵采。\n青溪谁招隐，白髮自相待。\n惟余涧底松，依依色不改。",
        "dynasty": "唐",
        "collection_info": null
    },
    {
        "uuid": "626611d5d11d317f68f04aff730ade0a",
        "title": "代贺若令誉赠沈千运",
        "author": "王季友",
        "content": "相逢问姓名亦存，别时无子今有孙。\n山上双松长不改，百家唯有三家村。\n村南村西车马道，一宿通舟水浩浩。\n涧中磊磊十里石，河上淤泥种桑麦。\n平坡冢墓皆我亲，满田主人是旧客。\n举声酸鼻问同年，十人六七归下泉。\n分手如何更此地，回头不语泪潸然。",
        "dynasty": "唐",
        "collection_info": null
    },
    {
        "uuid": "af452315beb2f6d074402bf51bae607a",
        "title": "酬李十六岐",
        "author": "王季友",
        "content": "炼丹文武火未成，卖药贩履俱逃名。\n出谷迷行洛阳道，乘流醉卧滑台城。\n城下故人久离怨，一欢适我两家愿。\n朝饮杖悬沽酒钱，暮餐囊有松花饭。\n于何车马日憧憧，李膺门馆争登龙。\n千宾揖对若流水，五经发难如叩钟。\n下笔新诗行满壁，立谈古人坐在席。\n问我草堂有卧云，知我山储无儋石。\n自耕自刈食为天，如鹿如麋饮野泉。\n亦知世上公卿贵，且养丘中草木年。",
        "dynasty": "唐",
        "collection_info": null
    },
    {
        "uuid": "14c22a896ec9ed127727bf5a4f21b9e5",
        "title": "宿东溪李十五山亭",
        "author": "王季友",
        "content": "上山下山入山谷，溪中落日留我宿。\n松石依依当主人，主人不在意亦足。\n名花出地两重阶，绝顶平天一小斋。\n本意由来是山水，何用相逢语旧怀。",
        "dynasty": "唐",
        "collection_info": null
    },
    {
        "uuid": "a47634fa66c035c38bbd1cac0338cacc",
        "title": "观于舍人壁画山水",
        "author": "王季友",
        "content": "野人宿在人家少，朝见此山谓山晓。\n半壁仍栖岭上云，开帘欲放湖中鸟。\n独坐长松是阿谁，再三招手起来迟。\n于公大笑向予说，小弟丹青能尔为。",
        "dynasty": "唐",
        "collection_info": null
    },
    {
        "uuid": "2aaef789718d48fc8929b945600f9b81",
        "title": "玉壶冰",
        "author": "王季友",
        "content": "玉壶知素结，止水復中澄。\n坚白能虚受，清寒得自凝。\n分形同晓镜，照物掩宵灯。\n壁映圆光入，人惊爽气凌。\n金罍何足贵，瑶席几回升。\n正值求珪瓒，提携共饮冰。",
        "dynasty": "唐",
        "collection_info": null
    },
    {
        "uuid": "4c9bf749850eb02272058412cf5430e5",
        "title": "古塞曲",
        "author": "王季友",
        "content": "进军飞狐北，穷寇势将变。\n日落沙尘昏，背河更一战。\n骍马黄金勒，雕弓白羽箭。\n射杀左贤王，归奏未央殿。\n欲言塞下事，天子不召见。\n东出咸阳门，哀哀泪如霰。",
        "dynasty": "唐",
        "collection_info": null
    },
    {
        "uuid": "5a79a5d48444daa7531e49d24efe61ab",
        "title": "玉壶冰",
        "author": "王季友",
        "content": "玉壶知素结，止水復中澄。\n坚白能虚受，清寒得自凝。\n分形同晓镜，照物掩宵灯。\n璧映圆光入，人惊爽气凌。\n金罍何足贵，瑶席几回升。\n正值求珪瓒，提携共饮冰。",
        "dynasty": "唐",
        "collection_info": null
    },
    {
        "uuid": "b73307683a83a904807c47488fe86a39",
        "title": "青出蓝",
        "author": "王季友",
        "content": "芳蓝滋匹帛，人力半天经。\n浸润加新气，光辉胜本清。\n还同冰出水，不共草为萤。\n翻覆衣襟上，偏知造化灵。",
        "dynasty": "唐",
        "collection_info": null
    }
]