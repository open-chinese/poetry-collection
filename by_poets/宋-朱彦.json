[
    {
        "title": "题方氏清芬阁",
        "author": "朱彦",
        "content": "干戈唐季风尘中，一代文章扫地空。\n先生诗鸣最晚出，句法未减元和工。\n玉壶藏冰不受垢，卜隠宛蹈严陵踪。\n至今名字照人目，直与山水为无穷。\n我舟南纪坐烦促，接岁风波仍转蓬。\n缅怀先生酌溪水，梅花如霰落晚风。\n清芬筑室家有法，亦见裔孙白云翁。\n叔今策得待三接，仲也昔跨御史骢。\n乃翁归来三十载，语笑但觉朱颜红。\n翁不见东飞百劳西飞燕，南飞乌鹊北飞鸿。\n人生游宦正如此，我欲买田归江东。",
        "dynasty": "宋",
        "collection_info": null
    },
    {
        "title": "题严子陵钓台",
        "author": "朱彦",
        "content": "泊舟钓台侧，敬谒严子陵。\n碧山如佩环，水作锵然声。\n定知千载后，尚復有遗灵。\n长啸明月下，缅怀今古情。\n世利浊于酒，末俗遭尘冥。\n毫髮不一直，戈矛岂相争。\n先生得高蹈，万钧独可轻。\n持钓偶自适，潜鱼不吞醒。\n清风在人耳，凛凛见典刑。\n不如台下水，方可濯尘缨。",
        "dynasty": "宋",
        "collection_info": null
    },
    {
        "title": "寒光阁",
        "author": "朱彦",
        "content": "驾舟掠杭越，小泊清溪门。\n平生江令尹，邀我溪南园。\n丹碧气成霞，楼疏何鬰盘。\n江城春事起，腊候已向残。\n的皪小梅花，暗香媚山樊。\n冰髯绝可爱，青士联苍官。\n君家艺兰畹，岁久兰有荪。\n我生真漫浪，嗜好无一存。\n尚作山水想，十年劳梦魂。\n历眼沧洲趣，兹盟那可寒。\n他年钓竿手，来傍沈郎滩。",
        "dynasty": "宋",
        "collection_info": null
    },
    {
        "title": "麻姑山",
        "author": "朱彦",
        "content": "羽驾龙车旧宅，金炉玉简幽宫。\n双练亭前秋水，七星杉下春风。\n莲沼何年变白，桃源几度翻红。\n明月清阴轩上，星冠羽褐髯翁。\n一弄瑶池新曲，夜寒风入霜松。",
        "dynasty": "宋",
        "collection_info": null
    },
    {
        "title": "江楼",
        "author": "朱彦",
        "content": "麻源山压盱江水，江楼迥对江山起。\n波平月满千里空，金斗栏干露如洗。\n此时想见一尊开，杳杳征帆破浪来。\n挥毫写尽江山景，何有飘零庾信哀。\n自怜久作红尘客，梦断江南烟水白。\n会歌黄鹄赋前溪，不作区区吟越舄。",
        "dynasty": "宋",
        "collection_info": null
    },
    {
        "title": "安仁寺",
        "author": "朱彦",
        "content": "一洞寒云锁翠虬，水声长遶影边流。\n令人坐忆南泉路，满目春山几万秋。",
        "dynasty": "宋",
        "collection_info": null
    },
    {
        "title": "游黄山",
        "author": "朱彦",
        "content": "三十六峰高插天，瑶台琼宇贮神僊。\n嵩阳若与黄山并，犹欠灵砂一道泉。",
        "dynasty": "宋",
        "collection_info": null
    },
    {
        "title": "读齐云院碑有感",
        "author": "朱彦",
        "content": "玉像传香火，金钟警旦昏。\n建蓝知有自，种德岂无门。\n善力归慈母，余波到远孙。\n拂碑今日泪，挥洒旧松根。",
        "dynasty": "宋",
        "collection_info": null
    }
]