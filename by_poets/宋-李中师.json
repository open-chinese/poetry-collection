[
    {
        "title": "奉别尧夫先生承见留数刻渍梅酒磨沈水饮别聊书代谢",
        "author": "李中师",
        "content": "磨汤渍酒重分携，景霁风和二月时。\n莫忘天津别君处，黄梅庭下半离披。",
        "dynasty": "宋",
        "collection_info": null
    },
    {
        "title": "送程给事知越州",
        "author": "李中师",
        "content": "出藩宠进白云司，台札仍欣得告归。\n苏子佩虎钮，腰龟緺，列城旗鼓随高牙。\n兰亭一水近馆娃，乃今衣绣先过家。\n秋风从此生蒹葭，舟五百里行荷花。\n西陵渡口晓㟏谺，飞楼想到期及瓜。\n恩先甘雨满菑畬，讼逐笔止庭不譁。\n秦山千仞高无加，昼望蓬莱挹仙霞。\n鑑湖万顷淼无涯，夜看牛斗乘星槎。\n平林摘笋崖撷茶，酒胾泉美而鱼嘉。\n醒吟醉墨斗天葩，此乐未可岁月赊。\n玉皇赭案香飘斜，匹马赴召且復挝。\n民贫惠政空叹嗟，重见尨眉出若邪。",
        "dynasty": "宋",
        "collection_info": null
    }
]