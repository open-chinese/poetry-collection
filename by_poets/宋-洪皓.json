[
    {
        "uuid": "c09e5ed84a974aba4609e07f385a51ce",
        "title": "点绛唇 不假施朱",
        "author": "洪皓",
        "content": "不假施朱，鹤翎初试轻红亚。\n为栽堂下。\n更咏樵人画。\n绿叶青枝，辨认诗亏价。\n休催也。\n忍寒郊野。\n留待东坡马。",
        "dynasty": "宋",
        "collection_info": null
    },
    {
        "uuid": "eec7f7323a26dc1016d068de38d54f58",
        "title": "点绛唇 耐久芳馨",
        "author": "洪皓",
        "content": "耐久芳馨，拟将蜂蜡龙涎亚。\n化工裁下。\n风韵胜如画。\n鼻观先通，顿减沈檀价。\n思量也。\n梦游吴野。\n凭仗神为马。",
        "dynasty": "宋",
        "collection_info": null
    },
    {
        "uuid": "22e04267946ab246a7c0aa2bca8206fb",
        "title": "减字木兰花 蜂房馀液",
        "author": "洪皓",
        "content": "蜂房馀液。\n写就南枝凌正色。\n折干垂芳。\n点缀如生秘暗香。\n寿阳妆样。\n纤手拈来簪髻上。\n恍若还家。\n暂睹真花压百花。",
        "dynasty": "宋",
        "collection_info": null
    },
    {
        "uuid": "ae4849bdfda27437eac73c3c760749ac",
        "title": "蓦山溪 鳌山凤阙",
        "author": "洪皓",
        "content": "鳌山凤阙，多少飞琼侣。\n颙俟翠华临，庆新春、金波盈五。\n莲灯开遍，侍从尽登楼，簪花赴。\n传柑处。\n咫尺聆天语。\n厌厌欲罢，宣劝犹旁午。\n扶上玉花骢，更踟蹰、梨园四部。\n追思往事，一夕九回肠，皇恩溥。\n归期阻。\n引领江南路。",
        "dynasty": "宋",
        "collection_info": null
    },
    {
        "uuid": "4889e7b3656411d93672c375938f59fc",
        "title": "木兰花慢 属三秋正半",
        "author": "洪皓",
        "content": "属三秋正半，暮云敛、月舒圆。\n误惊鹤鸣皋，栖乌绕树，魑魅惊旋。\n寻常对三五夜，纵清光、皎洁未精妍。\n须是风高气爽，一轮绝后光前。\n无偏。\n故国迢迢，千万里、共婵娟。\n但陟屺瞻驰，高楼念远，宁不凄然。\n天涯更新雁过，□哀嗷、出塞影联翩。\n空俾骚人叹羡，向隅耿耿无眠。",
        "dynasty": "宋",
        "collection_info": null
    },
    {
        "uuid": "9babe10ef39f1dd3b4f18bf02f826fce",
        "title": "木兰花慢 对金商暮节",
        "author": "洪皓",
        "content": "对金商暮节，此时客、意难忘。\n正卉木凋零，蛩螀韵切，宾雁南翔。\n东篱有黄蕊绽，是幽人、最爱折浮觞。\n须信凌霜可赏，任他落帽清狂。\n茫茫。\n去国三年，行万里、过重阳。\n奈眷恋庭闱，矜怜幼稚，坠泪回肠。\n凭栏处空引领，望江南、不见转凄凉。\n羁旅登高易感，况于留滞殊方。",
        "dynasty": "宋",
        "collection_info": null
    },
    {
        "uuid": "a5ec140f15ffb6672e7d7898500d07fb",
        "title": "浣溪沙 丧乱佳辰不易攀",
        "author": "洪皓",
        "content": "丧乱佳辰不易攀。\n四逢寒食尽投闲。\n踏青无处想家山。\n麟殿阻趋陪内宴，萱堂遥忆侍慈颜。\n感时双泪滴潺潺。",
        "dynasty": "宋",
        "collection_info": null
    },
    {
        "uuid": "fb3a44d34a9524fea418007d078aca95",
        "title": "浣溪沙 南北渝盟久未和",
        "author": "洪皓",
        "content": "南北渝盟久未和。\n斯民涂炭死亡多。\n不知何日戢干戈。\n赖有兴王如世祖，况闻谋帅得廉颇。\n蔺卿全璧我蹉跎。",
        "dynasty": "宋",
        "collection_info": null
    },
    {
        "uuid": "b448ca6a81f11cdac29260ba49794969",
        "title": "临江仙 冷落天涯今一纪",
        "author": "洪皓",
        "content": "冷落天涯今一纪，谁怜万里无家。\n三闾憔悴赋怀沙。\n思新增怅望，吊影觉敧斜。\n兀坐书堂真可怪，销忧殢酒难赊。\n因人成事耻矜夸。\n何时还使节，踏雪看梅花。",
        "dynasty": "宋",
        "collection_info": null
    },
    {
        "uuid": "574e053d6bfee6777292a93829a0cea8",
        "title": "江梅引・江城梅花引 天涯除馆忆江梅",
        "author": "洪皓",
        "content": "天涯除馆忆江梅。\n几枝开。\n使南来。\n还带馀杭、春信到燕台。\n准拟寒英聊慰远，隔山水，应销落，赴诉谁。\n空恁遐想笑摘蕊。\n断回肠，思故里。\n漫弹绿绮。\n引三弄、不觉魂飞。\n更听胡笳、哀怨泪沾衣。\n乱插繁花须异日，待孤讽，怕东风，一夜吹。",
        "dynasty": "宋",
        "collection_info": null
    },
    {
        "uuid": "f84130efeec232522e2fecd260f52b2a",
        "title": "江梅引・江城梅花引 春还消息访寒梅",
        "author": "洪皓",
        "content": "春还消息访寒梅。\n赏初开。\n梦吟来。\n映雪衔霜、清绝绕风台。\n可怕长洲桃李妒，度香远，惊愁眼，欲媚谁。\n曾动诗兴笑冷蕊。\n效少陵，惭下里。\n万株连绮。\n叹金谷、人坠莺飞。\n引领罗浮、翠羽幻青衣。\n月下花神言极丽，且同醉，休先愁，玉笛吹。",
        "dynasty": "宋",
        "collection_info": null
    },
    {
        "uuid": "a10616126c3042cf755db1cfe9e38d3d",
        "title": "江梅引・江城梅花引 重闺佳丽最怜梅",
        "author": "洪皓",
        "content": "重闺佳丽最怜梅。\n牖春开。\n学妆来。\n争粉翻光、何遽落梳台。\n笑坐雕鞍歌古曲，催玉柱，金卮满，劝阿谁。\n贪为结子藏暗蕊。\n敛蛾眉，隔千里。\n旧时罗绮。\n已零散、沈谢双飞。\n不见娇姿、真悔着单衣。\n若作和羹休讶晚，堕烟雨，任春风，片片吹。",
        "dynasty": "宋",
        "collection_info": null
    },
    {
        "uuid": "2a3661e731fc6258fcb645bcd1a49b0b",
        "title": "江梅引・江城梅花引 去年湖上雪欺梅",
        "author": "洪皓",
        "content": "去年湖上雪欺梅。\n片云开。\n月飞来。\n雪月光中、无处认楼台。\n今岁梅开依旧雪，人如月，对花笑，还有谁。\n一枝两枝三四蕊。\n想西湖，今帝里。\n彩笺烂绮。\n孤山外、目断云飞。\n坐久花寒、香露湿人衣。\n谁作叫云横短玉，三弄彻，对东风，和泪吹。",
        "dynasty": "宋",
        "collection_info": null
    },
    {
        "uuid": "cfdab5e07f95c198c706a76d28cc0a28",
        "title": "渔家傲 臂上萸囊悬已满",
        "author": "洪皓",
        "content": "臂上萸囊悬已满。\n杯中菊蕊浮无限。\n纵使登高宁忍看。\n昏复旦。\n心肠似铁还须断。\n岁月川流难把玩。\n平生万事思量遍。\n但对割愁山似剑。\n聊自劝。\n东坡海岛犹三见。",
        "dynasty": "宋",
        "collection_info": null
    },
    {
        "uuid": "8f63de5f5bf7764f21ba19f31013e8b6",
        "title": "渔家傲 圃蕙庭桐凋大半",
        "author": "洪皓",
        "content": "圃蕙庭桐凋大半。\n西风不借行人便。\n不用留题明月观。\n西园宴。\n颜酡浪说觞无算。\n万斛羁愁推不远。\n千杯鲁酒何曾见。\n却羡南宾凫与雁。\n行不乱。\n哀鸣直到翻江岸。",
        "dynasty": "宋",
        "collection_info": null
    },
    {
        "uuid": "a87ab003b9d995e1c5b677c9d772970c",
        "title": "渔家傲 □□□□□□□",
        "author": "洪皓",
        "content": "□□□□□□□。\n□□□□□□□。\n□□□□□□□。\n□□□。\n□□□□□□□。\n正念当筵人已换。\n疏砧又捣谁家练。\n独坐愁吟搔首乱。\n肠欲断。\n凭高不见吴宫殿。",
        "dynasty": "宋",
        "collection_info": null
    },
    {
        "uuid": "da5f0e84c0b7225dcdbcaba50e2c897e",
        "title": "渔家傲 侍宴乐游游赏惯",
        "author": "洪皓",
        "content": "侍宴乐游游赏惯。\n今兹吊影难呼伴。\n欲上望乡台复倦。\n愁满眼。\n琵琶莫写昭君怨。\n满目平芜无足玩。\n南冠未税徒增欢。\n万里庭闱安否断。\n形魂散。\n此身何暇穷游观。",
        "dynasty": "宋",
        "collection_info": null
    },
    {
        "uuid": "df14cb46178bcd2719cd2b62cf7e7c15",
        "title": "忆仙姿・如梦令 试问春归何处",
        "author": "洪皓",
        "content": "试问春归何处。\n蜂懒蝶忙来去。\n婉娩倦寻芳，偶遂涉园成趣。\n莺语。\n莺语。\n唤起小鱼吹絮。",
        "dynasty": "宋",
        "collection_info": null
    },
    {
        "uuid": "3212a0de7cf95b01766311caa3b38907",
        "title": "忆仙姿・如梦令 乍到园亭清处",
        "author": "洪皓",
        "content": "乍到园亭清处。\n面面此君忘去。\n把酒挹幽人，仰止七贤高趣。\n吴语。\n吴语。\n弗见满城风絮。",
        "dynasty": "宋",
        "collection_info": null
    },
    {
        "uuid": "81983850451cbde1fea5c35000cbb8ce",
        "title": "忆仙姿・如梦令 小憩书斋胡处",
        "author": "洪皓",
        "content": "小憩书斋胡处。\n闲取响泉调去。\n是事不关心，自得曲中深趣。\n无语。\n无语。\n回首暮云飞絮。",
        "dynasty": "宋",
        "collection_info": null
    },
    {
        "uuid": "10124cc7ff5634576be6ecf8fb441d04",
        "title": "忆仙姿・如梦令 燕敞画堂深处",
        "author": "洪皓",
        "content": "燕敞画堂深处。\n夜艾不知归去。\n忍醉作歌词，要引遏云奇趣。\n娇语。\n娇语。\n似劝老人休絮。",
        "dynasty": "宋",
        "collection_info": null
    },
    {
        "uuid": "c270366f4aaa3e6552b0dfc951275364",
        "title": "次大风韵",
        "author": "洪皓",
        "content": "飞廉薄怒意云何，肆暴伤春气不和。\n可但扬沙迷白昼，也应震海涌沧波。\n终霾捲地将飘屋，阴曀惊林定折柯。\n便欲奋飞联六鹢，宋都未过且悲歌。",
        "dynasty": "宋",
        "collection_info": null
    },
    {
        "uuid": "6928f9d7a13c94973fafe7d27e6ff724",
        "title": "都亭驿诗",
        "author": "洪皓",
        "content": "都驿荒凉尚邃深，息肩藉庇有余阴。\n故宫今已生禾黍，翻作行人倍痛心。",
        "dynasty": "宋",
        "collection_info": null
    },
    {
        "uuid": "70c088fee98b791a5706e916336d9cb5",
        "title": "羑里庙",
        "author": "洪皓",
        "content": "羑河依旧羑城空，十亩頽基象四墉。\n重易待更三圣备，诸侯那得七年从。\n斯文未丧今犹在，遗像虽存祭不供。\n尚有神灵能济旱，往来拜谒日憧憧。",
        "dynasty": "宋",
        "collection_info": null
    },
    {
        "uuid": "4c41c17fd9902bbe7214cf592956c9c6",
        "title": "讲武城",
        "author": "洪皓",
        "content": "长笑袁本初，妄意清君侧。\n垂头返官渡，奇祸怜幕客。\n曹公走熙尚，气欲陵韩白。\n欺孤计已成，军容漫辉赫。\n跨漳筑大城，劳民屈群策。\n北虽破乌丸，南亦困赤壁。\n八荒思幷吞，二国尽勍敌。\n西陵寄遗恨，讲武存陈迹。\n雉堞逐尘飞，浊流深莫测。\n回首铜雀台，鼓吹喧黾蝈。",
        "dynasty": "宋",
        "collection_info": null
    },
    {
        "uuid": "3f12dd3f61ece88260dd0e1d12801464",
        "title": "夜渡沙河",
        "author": "洪皓",
        "content": "秋声已策策，行役敢迟迟。\n潦涨流偏急，舟横岸自移。\n披襟从露浥，揽辔觉神疲。\n晓入邯郸道，黄粱熟未知。",
        "dynasty": "宋",
        "collection_info": null
    },
    {
        "uuid": "9ea700fdfc87f5a055ee3b5f02d17313",
        "title": "望蓬鹊山诗",
        "author": "洪皓",
        "content": "内邱应有越人踪，血食依山近邑中。\n前代医流兼呪法，上池水饮获神功。\n假真昔叹多卢异，生死今惭少虢同。\n秦技嫉能遭横逆，停车弔尔意潜通。",
        "dynasty": "宋",
        "collection_info": null
    },
    {
        "uuid": "66dac91610906e009b35c5c97b95f36b",
        "title": "洨河石桥",
        "author": "洪皓",
        "content": "洨河建石桥，可但驴马渡。\n长耳留蹄涔，嗟我来何暮。\n四隅柱干霄，停骖俯一顾。\n上镂过客名，旁镌海怪怖。\n开元双折柱，隶画尚坚固。\n神物久护持，赵人速惊嫭。\n泉南应伯仲，松江说无处。\n引领渺烟波，恨不奋飞去。",
        "dynasty": "宋",
        "collection_info": null
    },
    {
        "uuid": "e790db51e893993a01339ac111b72be7",
        "title": "次韵春日即事六首  其一",
        "author": "洪皓",
        "content": "暮春百卉未舒红，尽日寻芳遡晚风。\n谁道倦游鞍马上，且投佳句锦囊中。",
        "dynasty": "宋",
        "collection_info": null
    },
    {
        "uuid": "2ed7340faa848f73f02289ba64557487",
        "title": "次韵春日即事六首  其二",
        "author": "洪皓",
        "content": "远访夭桃映面红，俯临寒食困和风。\n幽燕在昔多佳丽，应有留题外户中。",
        "dynasty": "宋",
        "collection_info": null
    },
    {
        "uuid": "716836704b5f550d90dc2bfcef6909c7",
        "title": "次韵春日即事六首  其三",
        "author": "洪皓",
        "content": "恨无六翮不能飞，一见慈颜戏彩衣。\n跃马问鞍惊被执，式微空赋未容归。",
        "dynasty": "宋",
        "collection_info": null
    },
    {
        "uuid": "3dd7d417fd0a7abc859b5a3e301b829e",
        "title": "次韵春日即事六首  其四",
        "author": "洪皓",
        "content": "如膏细雨沐轻红，更有催花少女风。\n薄暮浓云横汉外，西山数点有无中。",
        "dynasty": "宋",
        "collection_info": null
    },
    {
        "uuid": "2556b05bbbc2ef7dc8f03ea84b86dd22",
        "title": "次韵春日即事六首  其五",
        "author": "洪皓",
        "content": "何须百鸟献花红，懒似吾师有祖风。\n儒释自来曾结社，不妨俱隐小堂中。",
        "dynasty": "宋",
        "collection_info": null
    },
    {
        "uuid": "35d78f59b3e07c3ee6ed4917be204d67",
        "title": "次韵春日即事六首  其六",
        "author": "洪皓",
        "content": "禁烟未覩燕子飞，料峭寒生透寝衣。\n欲去踟蹰情味恶，春归底事不同归。",
        "dynasty": "宋",
        "collection_info": null
    },
    {
        "uuid": "6a17cd0a8619dfd8630851edbce2ac12",
        "title": "过穷头岭",
        "author": "洪皓",
        "content": "驱车陟峻阪，牛毙辙亦败。\n羊肠虽云险，兹险最奇怪。\n千里无爨烟，四顾多障碍。\n烟草何茫茫，信是要荒外。\n平生尝险阻，已负垂裳戒。\n今兹有此行，其又谁怨憝。\n上天实为之，于我无可奈。\n死生安之命，靡靡咏行迈。\n致命为见危，委质復何悔。\n我躬既不阅，我后恤不逮。",
        "dynasty": "宋",
        "collection_info": null
    },
    {
        "uuid": "9ce07b5205331642569d9abfe20ae509",
        "title": "所居三章二章章八句一章章十句  其一",
        "author": "洪皓",
        "content": "昔我所居，巨室髙门。\n或出或处，笑傲干坤。\n终日熙熙，省定晨昏。\n致君泽民，兹志常存。",
        "dynasty": "宋",
        "collection_info": null
    },
    {
        "uuid": "43d97b5d8ba48fe99c09665ed224b453",
        "title": "所居三章二章章八句一章章十句  其二",
        "author": "洪皓",
        "content": "今我所居，圭窦荜门。\n俯首折腰，如坐覆盆。\n终日譊譊，形弊神昏。\n死所未知，旧事谁论。",
        "dynasty": "宋",
        "collection_info": null
    },
    {
        "uuid": "4b827be6e15f1eec081e6edd109a3487",
        "title": "所居三章二章章八句一章章十句  其三",
        "author": "洪皓",
        "content": "人亦有言，祸福无门。\n忠孝弗着，淫侈实繁。\n天其罚我，我又奚怨。\n傥谨言行，或反邱园。\n作为此诗，以告同阍。",
        "dynasty": "宋",
        "collection_info": null
    },
    {
        "uuid": "d49e2204e45186696445714933f89334",
        "title": "次三月望日出游",
        "author": "洪皓",
        "content": "无马假犊车，岂必朱丹毂。\n驾言暂出游，写忧慰穷独。\n寻芳不见花，宿莽埋槲樕。\n区区十里间，良友始追逐。\n晤语得正人，颇欣富方谷。\n书斋大萧条，四面少林麓。\n欲作纳凉亭，因兹出求木。\n履桥虽云安，欹柱恐颠覆。\n临深念垂堂，徒行漫扪腹。\n道险能摧轮，畏闻声辘辘。\n形骸久衰惫，摇几屡颦蹙。\n五方民杂居，濒泽非广谷。\n鸡犬或相闻，要知是荒服。\n跋涉频问津，引领主人屋。\n老稚俱迎门，击鲜馈豚肉。\n日暮途修阻，还辕不辞速。\n吻燥藉醇醪，餬口资饘粥。\n翌日覩新诗，珠玑圆且熟。\n可追宝剑篇，髙诵素灵哭。",
        "dynasty": "宋",
        "collection_info": null
    },
    {
        "uuid": "5a2385b7203f4bdfe5a2ef2ceae55038",
        "title": "次韵小亭",
        "author": "洪皓",
        "content": "岂敢效叔孙，所至馆必葺。\n吾侪有阖庐，第欲避燥湿。\n旧居非爽垲，方暑讵可入。\n尚幸屋西偏，升墟下临隰。\n揆日遂诛茅，土木颇难集。\n面南创小亭，聊纾九夏急。\n不妨种花蔬，未免抱瓮汲。\n犹恐地势卑，版筑加一级。\n恍如到会稽，山川获顾揖。\n云雨出高峰，燕坐观吐噏。\n我来已二年，苟活匪成邑。\n将命负何辜，胡为久见执。\n除馆至于三，块然形独立。\n今兹喜卜邻，风猷朝暮挹。\n对酒有良朋，邀月饮无久。\n新斋跬步间，乘兴袂宜袭。",
        "dynasty": "宋",
        "collection_info": null
    },
    {
        "uuid": "0d00e285a691760f64fdb7175a60d9b4",
        "title": "小亭落成都官有诗次韵以谢  其一",
        "author": "洪皓",
        "content": "我被儒冠误此身，公缘何事作流人。\n琼葩乍折香胜雪，玉版初尝暖似春。\n月桂他年应独折，琼林今日遂重新。\n披襟散髪无妨醉，况有红粧二八陈。",
        "dynasty": "宋",
        "collection_info": null
    },
    {
        "uuid": "5273422964e63d0bec431c3b5ff6add5",
        "title": "小亭落成都官有诗次韵以谢  其二",
        "author": "洪皓",
        "content": "小亭偪仄仅容身，开宴添樽有主人。\n爽垲何妨当九夏，芳菲可惜过三春。\n休嗟芍药随风陨，待看葵花向日新。\n万里远来逢一饱，粗胜夫子厄于陈。",
        "dynasty": "宋",
        "collection_info": null
    },
    {
        "uuid": "1abe5c87450af82ca35fba92d4ae9486",
        "title": "赠彦清  其一",
        "author": "洪皓",
        "content": "好生恶杀号苍天，天悯斯民欲息肩。\n自是大邦兵不戢，在于南国使无𠎝。\n论功弗用矜三捷，持胜何如保万全。\n愿早结成修旧好，名垂史策画凌烟。",
        "dynasty": "宋",
        "collection_info": null
    },
    {
        "uuid": "2067a501224b0f01fed27e1796b1b1b3",
        "title": "赠彦清  其二",
        "author": "洪皓",
        "content": "门下栖迟近一年，郎君髙义薄云天。\n傥能一语宁三国，应有嘉名万古传。",
        "dynasty": "宋",
        "collection_info": null
    },
    {
        "uuid": "a0d788355eb3d936c108de190db0e6f2",
        "title": "彦清弹琵琶有感",
        "author": "洪皓",
        "content": "黄金捍拨紫檀槽，推引柔荑品调髙。\n妃子和亲瞻马首，乐天送客驻江皋。\n一时听罢嗟流落，千古声存诉切嘈。\n青冡青衫芜没久，宁知孤旅更萧骚。",
        "dynasty": "宋",
        "collection_info": null
    },
    {
        "uuid": "0192ab4563d86397e3cdbfa610175fc8",
        "title": "山顶花",
        "author": "洪皓",
        "content": "万片随风正可嗟，残枝带雨认梨花。\n胭脂洗尽余香雪，翠幄光生散绮霞。\n品类海棠无杰句，方言山顶更雄夸。\n题诗载酒同清赏，月上梢头始到家。",
        "dynasty": "宋",
        "collection_info": null
    },
    {
        "uuid": "69b79382c8079d2df5fb8744b1b04fa8",
        "title": "中秋",
        "author": "洪皓",
        "content": "旧时相识惟明月，三五而盈盈又缺。\n盈时常少缺常多，恰似人间足离别。\n我今一别已三年，中秋三见望舒圆。\n乌衣燕子尚得返，鸿雁正尔翔幽燕。\n此时蟋蟀犹在宇，声声悲吟正独处。\n耿耿不寐梦难成，翩翩蝴蝶亦辞去。\n寒螀韵咽草木黄，金风恻恻奏清商。\n援琴拟操明月吹，调髙曲古转凄凉。\n母曰嗟予久行役，宁知万里为羁客。\n乌鹊南飞飞不髙，愿为黄鹄无羽翼。\n潇湘水阔影沉沉，鄂渚楼髙兴又深。\n明年此际知何处，再覩婵娟照客心。",
        "dynasty": "宋",
        "collection_info": null
    },
    {
        "uuid": "2e6ac945593011cafd4dc6b30e6a097e",
        "title": "重九彦清出猎独处无聊",
        "author": "洪皓",
        "content": "独上层楼意已阑，栏干倚遍悄无言。\n白衣不至黄花少，怅望庭闱涕泪繁。\n秋节堪悲惟暮节，牛山独叹异龙山。\n解嘲不见狂从事，落帽风流作等闲。",
        "dynasty": "宋",
        "collection_info": null
    },
    {
        "uuid": "87be63ef435f37b9779c25057be8a580",
        "title": "彦清生辰",
        "author": "洪皓",
        "content": "传闻公子降生时，庆罢周正继诞弥。\n谁识止戈方黩武，独如好学务求师。\n少年已见镃基好，他日应为将相期。\n仁者自然天锡寿，若修阴德更何疑。",
        "dynasty": "宋",
        "collection_info": null
    },
    {
        "uuid": "b62b363c36bc3c1e25a8ce3a936c835e",
        "title": "老母亦以是月生行年七十有三矣有感而作",
        "author": "洪皓",
        "content": "息肩弛担未多时，便祝郎君愿德弥。\n念母年髙班绛老，为儒学浅愧萧师。\n三年不问交邻道，万里宁知復命期。\n南国人情都不远，赋诗怀远莫相疑。",
        "dynasty": "宋",
        "collection_info": null
    },
    {
        "uuid": "70cb7d852526492c259ea9f5813b935c",
        "title": "念母",
        "author": "洪皓",
        "content": "復命无由责在身，可堪甘旨误慈亲。\n飘零殊异三年宦，遗肉知存愧饿人。",
        "dynasty": "宋",
        "collection_info": null
    },
    {
        "uuid": "acbd590dae4777fac70723403dd34608",
        "title": "寄兰干",
        "author": "洪皓",
        "content": "出彊三载已三迁，跋履修涂又八千。\n山近迷迴宁有是，铺经幸脱岂其然。\n乐饥饘粥姑安命，养拙茅斋且任缘。\n若也故人髙义重，暂来江畔唁张骞。",
        "dynasty": "宋",
        "collection_info": null
    },
    {
        "uuid": "6ef2192e6b791293ce290b61e2b16a3c",
        "title": "次韵寄兴祖广德",
        "author": "洪皓",
        "content": "南归不获却东迁，险阻艰难遍大千。\n母老三年难见止，途穷一恸忽潸然。\n愁同暴虎冯河悔，灾甚求鱼用木缘。\n行府相将释老马，故人赠策助腾骞。",
        "dynasty": "宋",
        "collection_info": null
    },
    {
        "uuid": "3fc0cf034b349a03b4d517969d1f6522",
        "title": "又和春日即事",
        "author": "洪皓",
        "content": "淹留逄地僻，将老惜韶光。\n齿与青春暮，愁随白日长。\n寻芳无处问，对酒有时狂。\n漫学樊迟圃，空登子反床。\n霏霏观雪集，冉冉望云翔。\n念母歌零雨，忧君诵履霜。\n繫书思雁足，看剑忆鱼肠。\n驽马先骐骥，鸱枭笑鳯凰。\n一身纒疾病，四载废烝尝。\n作箇头风愈，陈琳檄在旁。",
        "dynasty": "宋",
        "collection_info": null
    },
    {
        "uuid": "160dac6d7a1bf74025ff965e89e54233",
        "title": "次观表文韵  其一",
        "author": "洪皓",
        "content": "求成虐执四三年，一木难支大厦颠。\n致死存孤思杵臼，恃强轻敌笑苻坚。\n国家未免中衰者，日月何妨薄食焉。\n今日一成终祀夏，艰难启圣赖皇天。",
        "dynasty": "宋",
        "collection_info": null
    },
    {
        "uuid": "2c248a2b70b2057eac602ff92d9e7278",
        "title": "次观表文韵  其二",
        "author": "洪皓",
        "content": "岁云暮矣厌三余，岂不怀归畏简书。\n昔日卑辞刚不听，今冬继请谅难虚。\n贾生施饵非良策，陈子哦诗或起予。\n江左四年无信息，欲传尺素羡双鱼。",
        "dynasty": "宋",
        "collection_info": null
    },
    {
        "uuid": "e730186e6a8505d5ff7ceb7a84bbcb8b",
        "title": "思归  其一",
        "author": "洪皓",
        "content": "缓颊难支大厦倾，单车久税阻归程。\n慈颜万里音书绝，忍看东风动紫荆。",
        "dynasty": "宋",
        "collection_info": null
    },
    {
        "uuid": "159d35963818558af87817fc9da2986c",
        "title": "思归  其二",
        "author": "洪皓",
        "content": "垂翅东隅四五年，不知何日遂鸿鶱。\n传书燕足徒虚语，强学山公醉举鞭。",
        "dynasty": "宋",
        "collection_info": null
    },
    {
        "uuid": "5fb69501827681831a06a91acb54e1c1",
        "title": "节至思亲不觉泪下因记杜子美诗云无家对寒食有泪如金波又云佳辰强饮食犹寒隐几萧条带鹖冠清明诗云风水春来洞庭阔白苹愁杀白头翁王元之诗云无花无酒过清明兴味都来似野僧二公佳句正为我设也将命求成五年矣去秋和议王侍郎南去我独淹留命也如何感时述怀赋四韵呈都官兼简监军",
        "author": "洪皓",
        "content": "寒食无家泪满巾，清明无酒更愁人。\n不闻东道开东阁，空叹白头歌白苹。\n日永萧条徒隐几，雪埋苍莽阻寻春。\n王郎归去我留滞，始信儒冠解误身。",
        "dynasty": "宋",
        "collection_info": null
    },
    {
        "uuid": "2f7d1e88e38dc63ef7e921494d29ccf3",
        "title": "小王亲迎赋此赠行卒章聊遣鄙怀",
        "author": "洪皓",
        "content": "混同江水秀可掬，李氏太师女如玉。\n妇德妇功应夙成，施鞶施衽亦初熟。\n舜华美艳年踰筓，未遭良匹求名族。\n风流儒雅王家郎，燕食东床坦其腹。\n纳币委禽六礼成，送车百两皆丹毂。\n三星在天四月中，今夕何夕会花烛。\n绸缪谨始待如宾，伉俪要终贵和睦。\n且闻祁祁多娣媵，将见诜诜众似续。\n我来乞盟阅八千，除馆又经融火六。\n老母八十漫嗟予，男女有九赋采绿。\n固知我后恤不遑，人岂无情捐骨肉。\n万里一身秪自怜，其谁髙义哀茕独。\n况復恶疾屡纒绵，呼天耻作穷途哭。\n因子告行遂赠言，勿忘旧学膺天禄。",
        "dynasty": "宋",
        "collection_info": null
    },
    {
        "uuid": "630b39358aa86ab3bfbeb2e1ebaa8693",
        "title": "小王仲冬望置酒学士赋诗次韵",
        "author": "洪皓",
        "content": "三冬适半成髙宴，初筵更速金闺彦。\n王氏三珠少愈奇，昔也闻名今见面。\n虽无丝竹侑清歌，赖有雪月争曳练。\n乃兄登朝立要路，黑头入侍瑶泉殿。\n一时壮气饮如虹，千仞威棱迅侔电。\n谏父休兵已可嘉，延儒敎子尤堪羡。\n学士例能怜曲糵，拟追乃祖存训传。\n折衝樽俎败垂成，敷演佛乘超鍜炼。\n都官惊坐肖孟公，一醉逃禅俄侧弁。\n不妨草檄愈头风，何用能文获天砚。\n杞梓奇材当显庸，圭璋重器且明荐。\n大夫醉墨称三昧，钟王欧禇欣一眄。\n下马疲观索靖碑，画牛误落桓温扇。\n仲氏弯弧过铁枪，骁勇临机解乘便。\n酒行军法慕朱虚，幼赌摴蒱惭奉倩。\n叔也居然赋常棣，且招师友尝异馔。\n鹡鸰风紧思急难，堂堂笔阵曾酣战。\n少年须折一枝桂，要职休辞五府掾。\n我来修好阅六年，薄命未许回哀眷。\n穆生初为设醴留，臧坚岂受刑臣唁。\n三沐三熏听所为，一觞一咏情忘倦。\n强哦拙句若塼抛，枉寻长篇同玉衒。\n求成未结心如醉，况乃光阴疾于箭。\n天涯久旅漫思家，引领庭闱徒眷恋。",
        "dynasty": "宋",
        "collection_info": null
    },
    {
        "uuid": "d990c279fd4c99e53560d64c201b6b0b",
        "title": "次彦深韵",
        "author": "洪皓",
        "content": "德星堂上排家宴，埙箎合奏延群彦。\n彦清好士虚左迎，遂拉友朋来会面。\n新礼将行要讨论，旧章欲举须淹练。\n乃公功业世无有，剑履应须尊上殿。\n冡嗣风流迈阿戎，眸子烂如岩下电。\n纱笼名姓鬼护持，阁画形容人健羡。\n先几顷献万言书，壮岁曾看百将传。\n济世雄图任屈伸，穷途絺句殊精炼。\n彦亨俊逸簉鲍昭，辞藻摛华如会弁。\n昇平方议戢干戈，粉泽岂宜焚笔砚。\n大虑终蒙王鳯招，奇谋靡仗无知荐。\n子适挥毫八体具，怒猊渇骥获再眄。\n但当宝惜比兰亭，未可捐去同秋扇。\n彦隆能挽两石弓，丁字不识櫜鞬便。\n衝冠摇忆蔺相如，衣绣莫夸江次倩。\n彦深和粹贵公子，醍醐味美夸珍馔。\n一善拳拳早服膺，射策君门尝决战。\n起家正可二千石，筮仕宁希百六掾。\n坐中我是江南客，万里寻盟负恩眷。\n下齐弗免田横烹，奔楚漫劳吴子唁。\n藉酒破愁兹不胜，凭诗遣兴何曾倦。\n匠巧旁观秖汗颜，椟藏待贾宁沽衒。\n可堪僵仆雪填门，无奈裂肤风劲箭。\n范叔绨袍也自寒，须贾故人空恋恋。",
        "dynasty": "宋",
        "collection_info": null
    },
    {
        "uuid": "0c0f3d694495af13f6273cde5292d406",
        "title": "次彦深韵  其一",
        "author": "洪皓",
        "content": "日长漏永滴铜壶，酒冽杯深困腐儒。\n公子殷勤歌舞劝，献酬交错屡传呼。",
        "dynasty": "宋",
        "collection_info": null
    },
    {
        "uuid": "c60762ac1fb386d875e2a131a2b276ac",
        "title": "次彦深韵  其二",
        "author": "洪皓",
        "content": "虽遇严冬喜气和，开筵出妓骋婆娑。\n折腰翘袖为公寿，愿赞监军早戢戈。",
        "dynasty": "宋",
        "collection_info": null
    },
    {
        "uuid": "fca496c08ce2cebc92cc6f7ec3126cc6",
        "title": "次彦深韵  其三",
        "author": "洪皓",
        "content": "祝寿开樽象乐和，傞傞态度屡婆娑。\n动容咏德终宵乐，从此修文定止戈。",
        "dynasty": "宋",
        "collection_info": null
    },
    {
        "uuid": "a6ec4d10eee3aadd92f9d0804ae72cb2",
        "title": "彦清打毬",
        "author": "洪皓",
        "content": "三伏击毬暴气和，汗马良劳戞玉珂。\n残形伤目未尝虑，裸颠垢面服皮鞾。\n列骑骎骎有中下，王孙上驷金盘陀。\n矫如跳丸升碧汉，坠若流星落素波。\n分明较胜各驰逐，雷奔电掣肩相摩。\n天下固自有至乐，但知此乐无以过。\n有时雌雄久不决，载渇载饥日忽蹉。\n或胜或败何所竞，屈膝进酒方骈罗。\n击鼓横笛歌且舞，观者如堵环青娥。\n抑尊礼卑浑不顾，一时快意遑恤它。\n景云贵戚尤好此，贞元方镇亦同科。\n柳泽韩愈犹进谏，况乃名髙欲戢戈。\n莫言得之自马上，连朝肄习恐伤多。\n韩柳二书戒驰骋，愿寘左右日吟哦。\n留心经史修远业，黑头侍宴朱颜酡。",
        "dynasty": "宋",
        "collection_info": null
    },
    {
        "uuid": "07a6c764f052c51e5bc2ef321acef09c",
        "title": "彦清生日",
        "author": "洪皓",
        "content": "朔旦得天正，王孙庆始生。\n北溟鹏已化，东国凤先鸣。\n卓尔神峰秀，昭然冰鑑清。\n谋谟曾启沃，议论復纵横。\n棣棣威仪富，汪汪轨度宏。\n古今书并览，辽汉字兼行。\n折狱严无讼，齐家肃有声。\n从军依玉斧，敎子胜金籝。\n筑馆勤延客，趋庭诤戢兵。\n坐桑观政异，飞舄入朝轻。\n避乱迎文若，闻歌戏武城。\n妙龄聊制锦，彊仕且和羹。\n可谓田门相，宁讥尹世卿。\n青云应速致，绿绶谅垂荣。\n正是颇劳止，何当早太平。\n七年淹伴读，万里阻求成。\n报主心虽切，思亲骨亦惊。\n自嗟同陟屺，谁与共班荆。\n冬日凌晨至，祥星际晓明。\n老彭知易比，五福不难幷。",
        "dynasty": "宋",
        "collection_info": null
    },
    {
        "uuid": "ad752153abd986e1763feeee945519c8",
        "title": "次韵学士重阳雪中见招不赴前后十六首  其一",
        "author": "洪皓",
        "content": "西邻樽俎比星陈，强欲携笻虑损神。\n得句挥毫须会友，缓声振木解娱宾。\n献醻杂坐欺三白，服饵单栖忘五辛。\n重九闲居真可惜，销忧思引万家春。",
        "dynasty": "宋",
        "collection_info": null
    },
    {
        "uuid": "1fea6663d5391104484b83d86c114d5b",
        "title": "次韵学士重阳雪中见招不赴前后十六首  其二",
        "author": "洪皓",
        "content": "萸房觅得惜其陈，拟学宗王问鬼神。\n不放黄花资献寿，故飞白雪恼留宾。\n一身抱病蹒跚苦，万里思亲况味辛。\n正是悲秋增感慨，诗翁摛藻与为春。",
        "dynasty": "宋",
        "collection_info": null
    },
    {
        "uuid": "4d34b3fd56ac6e0718775c7334f96451",
        "title": "次韵学士重阳雪中见招不赴前后十六首  其三",
        "author": "洪皓",
        "content": "二君气概继雷陈，九日哦诗妙入神。\n季友凌霄方草赋，孟公惊坐正延宾。\n难陪鳯岭登髙宴，且放牛山出涕辛。\n独卧荐蒙思橘赠，数篇潜发洞庭春。",
        "dynasty": "宋",
        "collection_info": null
    },
    {
        "uuid": "5927c1ca801614adff91222251c78253",
        "title": "次韵学士重阳雪中见招不赴前后十六首  其四",
        "author": "洪皓",
        "content": "支离已久懒申陈，枕上赓歌暂释神。\n在户厌闻蛬咽韵，随阳空羡雁来宾。\n交情中绝惭张耳，国步方艰忆鬬辛。\n七载南冠犹未税，尚期肆眚九年春。",
        "dynasty": "宋",
        "collection_info": null
    },
    {
        "uuid": "0684bff7f72e11a6e7f80d5f8a7c3aac",
        "title": "次韵学士重阳雪中见招不赴前后十六首  其五",
        "author": "洪皓",
        "content": "忆孟怀陶迹已陈，杖藜弔影召魂神。\n假书岂料貍为士，带箭宁思鹤是宾。\n臂上垂囊灾可代，江邉锡宴食多辛。\n典衣本欲作重九，冐雪难寻石冻春。",
        "dynasty": "宋",
        "collection_info": null
    },
    {
        "uuid": "0872bddf12d2bade5713e55957bdbc11",
        "title": "次韵学士重阳雪中见招不赴前后十六首  其六",
        "author": "洪皓",
        "content": "天涯憔悴向谁陈，不死由来是谷神。\n蒲柳衰姿依术士，桑榆晚景属谈宾。\n言存赵氏惟韩厥，力定周邦赖贾辛。\n尚论古人犹未足，投闲更欲讲王春。",
        "dynasty": "宋",
        "collection_info": null
    },
    {
        "uuid": "2cda46c24962b67bcaf77ae9d5d3953e",
        "title": "次韵学士重阳雪中见招不赴前后十六首  其七",
        "author": "洪皓",
        "content": "凌霜髙洁试敷陈，采采通灵可养神。\n流水尚能延寿考，落英端可荐尸宾。\n千株芜没堪嗟咏，一束蒙茸弗忌辛。\n愿学楚人栽九畹，重阳已过待来春。",
        "dynasty": "宋",
        "collection_info": null
    },
    {
        "uuid": "1bbcd59e064fe1b9cdf45a14a62334c4",
        "title": "次韵学士重阳雪中见招不赴前后十六首  其八",
        "author": "洪皓",
        "content": "出疆许久岂当陈，患难频经赖至神。\n敢觊路通驰一乘，摇思郷饮立三宾。\n陵苹翠减犹能泛，岸蓼红衰不变辛。\n秋尽交游无陆凯，江梅谁赠一枝春。",
        "dynasty": "宋",
        "collection_info": null
    },
    {
        "uuid": "d581f56baf99b9b71fd2229966d53727",
        "title": "次韵学士重阳雪中见招不赴前后十六首  其九",
        "author": "洪皓",
        "content": "七稔艰难不敢陈，行藏且问蓐收神。\n远来岂为谋身事，久执无缘厕国宾。\n妄意合成同晋楚，羞言着节继苏辛。\n哀哉庾信江南赋，闷读频移玉座春。",
        "dynasty": "宋",
        "collection_info": null
    },
    {
        "uuid": "7bc0d6c48aba8a38991c458fecc62d58",
        "title": "次韵学士重阳雪中见招不赴前后十六首  其一○",
        "author": "洪皓",
        "content": "怪怪奇奇不可陈，搜奇抉怪殆穷神。\n曾编金钥李商隐，屡赐银桮胡楚宾。\n丽服靓粧皆可玩，大羹元酒并忘辛。\n文章三变公为伯，自愧惷愚冬復春。",
        "dynasty": "宋",
        "collection_info": null
    },
    {
        "uuid": "20fda84c1083ee1fc36e463f2ac5b976",
        "title": "次韵学士重阳雪中见招不赴前后十六首  其一一",
        "author": "洪皓",
        "content": "六朝旧事欲条陈，正恐招忧又怆神。\n元豹成文须隐雾，嘉鱼式燕且邀宾。\n方归晋事同韩起，敢望燕台致剧辛。\n回首天南佳丽地，时时引领九江春。",
        "dynasty": "宋",
        "collection_info": null
    },
    {
        "uuid": "9b7bb4fd1a6b41e37041a0fb46070366",
        "title": "次韵学士重阳雪中见招不赴前后十六首  其一二",
        "author": "洪皓",
        "content": "一介蹉跎略叙陈，转喉触讳听于神。\n正愁平子将除馆，强学申公亦谢宾。\n厚貌深情非易察，磨肌戞骨不胜辛。\n傍人门户休争气，惟愿归耕向富春。",
        "dynasty": "宋",
        "collection_info": null
    },
    {
        "uuid": "e2fe90312a410c6fe8f0dc458a381c13",
        "title": "次韵学士重阳雪中见招不赴前后十六首  其一三",
        "author": "洪皓",
        "content": "韦编懒读厌窥陈，习气难除但耗神。\n岂敢为师同颖士，从初作吏慕君宾。\n数奇尝遇辰衝戍，运背难逄丙合辛。\n居士于今称耐辱，天邉斗柄又移春。",
        "dynasty": "宋",
        "collection_info": null
    },
    {
        "uuid": "1dd7128e99e2cc93ef4e04c12d7d9a16",
        "title": "次韵学士重阳雪中见招不赴前后十六首  其一四",
        "author": "洪皓",
        "content": "公干沉绵自懒陈，黄能入梦是何神。\n眼前散帙看盈几，肘后名方或问宾。\n衾枕频移滋转困，盘餐少异强加辛。\n小人有母何时见，梦繫江南戏綵春。",
        "dynasty": "宋",
        "collection_info": null
    },
    {
        "uuid": "8d7970fe8fedf0f3ccad0370264ddfc7",
        "title": "次韵学士重阳雪中见招不赴前后十六首  其一五",
        "author": "洪皓",
        "content": "咫尺书来弗获陈，深虞衅鼓禡于神。\n行人久执缘何罪，凡伯还归为弗宾。\n聘鲁未能希季札，奔齐安敢效先辛。\n或行或止关天命，岂是臧仓沮子春。",
        "dynasty": "宋",
        "collection_info": null
    },
    {
        "uuid": "68d3ffe63287ee5f195bc9992ef5f0be",
        "title": "次韵学士重阳雪中见招不赴前后十六首  其一六",
        "author": "洪皓",
        "content": "胸中耿耿向谁陈，舌在形羸强集神。\n佩印已惭苏季子，埋名谁志李元宾。\n乞粮傥死呼庚癸，贵格何须足乙辛。\n秪恐数穷为鬼录，扁舟阻泛五湖春。",
        "dynasty": "宋",
        "collection_info": null
    },
    {
        "uuid": "879589d1a42f665f5e8aa0dd9a4fe53b",
        "title": "药名一绝",
        "author": "洪皓",
        "content": "独活他乡已九秋，刚肠续断更淹留。\n宁知老母相思子，没药医治白尽头。",
        "dynasty": "宋",
        "collection_info": null
    },
    {
        "uuid": "80e4d8c86ab9b93f4132d14c205b2b5d",
        "title": "元日有感",
        "author": "洪皓",
        "content": "不见朝正秖自愁，展亲弗逮兖州囚。\n席重摇忆谈经会，酒噀宁知救火谋。\n内热空持白羽扇，峭寒且着黑羔裘。\n履端醽醁何时赐，落笔髙歌洒泪休。",
        "dynasty": "宋",
        "collection_info": null
    },
    {
        "uuid": "60f69b68c5c0f48064bb8639dae2c5dd",
        "title": "和吴英叔寒食",
        "author": "洪皓",
        "content": "枥驹久絷已难禁，冷节来临且强吟。\n断火任踰三日限，伤时唯恐二毛侵。\n思亲忽作楚囚泣，恋主空存魏阙心。\n世变风移多野祭，一声杜宇又春深。",
        "dynasty": "宋",
        "collection_info": null
    },
    {
        "uuid": "2916c1e736f7df707bf28e9955694d9a",
        "title": "次迁居见忆韵",
        "author": "洪皓",
        "content": "异域相逄臭味同，髙谈剧论尽由中。\n情如兄弟坚胶漆，义薄云天压华嵩。\n半岁连床忘尔汝，一朝改馆任王公。\n过从莫惮涂泥泞，六艺遗文要折衷。",
        "dynasty": "宋",
        "collection_info": null
    },
    {
        "uuid": "46ba3b2fd1c0385aeb8873bc23da7ad5",
        "title": "和送双鸭  其一",
        "author": "洪皓",
        "content": "可惜双鳬脱氄毛，猎师飞放岂辞劳。\n养贤曾食三千客，待使徒加十一牢。\n燔炙不须歌兔首，膳羞何必用牛膏。\n庖人继肉充禽献，贪冒安能免餮饕。",
        "dynasty": "宋",
        "collection_info": null
    },
    {
        "uuid": "84103ee89061277a192a4679ed17470b",
        "title": "和送双鸭  其二",
        "author": "洪皓",
        "content": "鹜落春洲整翮毛，呼鹰搏击自忘劳。\n充庖岂为食三鼎，改馆何须馈七牢。\n漫咏续弦求鳯髓，休夸辟糓献龙膏。\n今朝禊饮尝嘉味，贪食宁知不是饕。",
        "dynasty": "宋",
        "collection_info": null
    },
    {
        "uuid": "a8d290ad844fc2ad814d3d41ca636bfc",
        "title": "次上巳微雨韵",
        "author": "洪皓",
        "content": "览镜伤春叹二毛，譊譊终日愧贤劳。\n追思束晳讥同列，未信卢充忆共牢。\n天气困人浓似酒，雨丝及物润如膏。\n兰亭修褉今何在，且学东坡赋老饕。",
        "dynasty": "宋",
        "collection_info": null
    },
    {
        "uuid": "7213a02914d498620021359c8da00a28",
        "title": "次李通奉韵见招  其一",
        "author": "洪皓",
        "content": "万里流离只一身，东西南北与谁亲。\n登髙且伴髙僧话，揖孟怀陶任世人。",
        "dynasty": "宋",
        "collection_info": null
    },
    {
        "uuid": "ca961c0d7c040bead4d7eb971d81fc04",
        "title": "次李通奉韵见招  其二",
        "author": "洪皓",
        "content": "未税南冠为有身，忘形尔汝见情亲。\n我诗速客酬嘉节，倾盖从前有几人。",
        "dynasty": "宋",
        "collection_info": null
    },
    {
        "uuid": "d58fe69924db432318af1a8d4295b5d4",
        "title": "次李韵",
        "author": "洪皓",
        "content": "见危致命欲时清，万里祈通两国情。\n尝尽艰难徒自苦，着成纪咏待谁明。\n瑶琴漫鼓思归引，玉笛休吹逐舞声。\n摇夜肯来同晤语，消忧岂待赐宣城。",
        "dynasty": "宋",
        "collection_info": null
    },
    {
        "uuid": "cb8e57b4399fcb555527da006bb3281c",
        "title": "次赵民瞻韵",
        "author": "洪皓",
        "content": "假馆连墙数见过，宗英年少隽才多。\n设科不倦来群彦，教学无他伏众魔。\n草赋未曾师屈宋，哦诗岂復慕阴何。\n后生可畏吾将老，终养心违愧蓼莪。",
        "dynasty": "宋",
        "collection_info": null
    },
    {
        "uuid": "57310156c15a4d01818f4729c0935767",
        "title": "立春有感",
        "author": "洪皓",
        "content": "强拟登台豁旅愁，五行今日到金囚。\n土牛始正农祥候，綵胜初衔鬼隐谋。\n司启空传青鸟氏，迎春不见翠云裘。\n一巵寿酒何缘受，觅纸题诗死不休。",
        "dynasty": "宋",
        "collection_info": null
    },
    {
        "uuid": "9b4c21fc42936651f126ca271906f8fa",
        "title": "食羊次韵",
        "author": "洪皓",
        "content": "骯脏无聊但独愁，未甘降服作秦囚。\n分羹正值偿私憾，食肉安能有远谋。\n祈死难沽千日酒，苦寒谁赠五云裘。\n包羞忍耻随缘分，深愧空餐自讼休。",
        "dynasty": "宋",
        "collection_info": null
    },
    {
        "uuid": "bb086ed8237f60c709eaaa1d88931306",
        "title": "次韵集三杯事",
        "author": "洪皓",
        "content": "百拜三行愧且愁，聊通大道税予囚。\n味酾且作迴桡计，得趣将为蓝尾谋。\n草圣欲传仍脱帽，宝刀应弄未投裘。\n缦歌六代兴亡国，小阮客来夜艾休。",
        "dynasty": "宋",
        "collection_info": null
    },
    {
        "uuid": "b6f5d283de42339721ed109b6cf31561",
        "title": "灵棋卜",
        "author": "洪皓",
        "content": "苦乐迎春咏四愁，诏书未暇蔽要囚。\n已知行止关天命，暂卜穷通听鬼谋。\n栘监窖幽餐鼠草，奉春械繫易羊裘。\n何时放我南归便，抱瓮躬耕死即休。",
        "dynasty": "宋",
        "collection_info": null
    },
    {
        "uuid": "772abca6100beae6a64550f6e8dc185f",
        "title": "次种野花韵诗",
        "author": "洪皓",
        "content": "强移野卉对残春，深恐焦枯向日熏。\n种止一行非贵少，髙纔三寸岂超群。\n既无艷色堪观赏，又乏幽香漫吐芬。\n却忆故园都谢了，卖花声断几时闻。",
        "dynasty": "宋",
        "collection_info": null
    },
    {
        "uuid": "735fff819e9f032cca024b04597e5829",
        "title": "次督洗泥韵",
        "author": "洪皓",
        "content": "阴山趺坐匪逃秦，杖锡聊充观国宾。\n君已无家携爱子，我虽有室别慈亲。\n顷年共试同文馆，今日俱为异域人。\n千里远来当洗拂，松醪未熟且休嗔。",
        "dynasty": "宋",
        "collection_info": null
    },
    {
        "uuid": "e6cc856533715ac4c45fdf340e8f6e0c",
        "title": "寄范郎中  其一",
        "author": "洪皓",
        "content": "纔闻家世便心倾，何况通经古是程。\n范叔青云能自致，不须河朔寄柴荆。",
        "dynasty": "宋",
        "collection_info": null
    },
    {
        "uuid": "18f13bed9226a7d510746a6062763270",
        "title": "寄范郎中  其二",
        "author": "洪皓",
        "content": "相门有相未多年，德行双全亚子骞。\n匪晚南归施有政，也应示辱用蒲鞭。",
        "dynasty": "宋",
        "collection_info": null
    },
    {
        "uuid": "4b5ec41431a1dbeff60c33fc75f278bd",
        "title": "寄孙修撰顷尝同舍讶予多忘有见过之意  其一",
        "author": "洪皓",
        "content": "未见古人心已倾，扬鞭何惜一朝程。\n自惭病忘非多忘，傥逐班荆即负荆。",
        "dynasty": "宋",
        "collection_info": null
    },
    {
        "uuid": "9c5211827547923150d73c00fa9503d0",
        "title": "寄孙修撰顷尝同舍讶予多忘有见过之意  其二",
        "author": "洪皓",
        "content": "不挹风猷二十年，天涯沦落看腾骞。\n若无大故休遐弃，唁我何方早着鞭。",
        "dynasty": "宋",
        "collection_info": null
    },
    {
        "uuid": "d45eaa7afd21a48714cb38f65336191c",
        "title": "再寄  其一",
        "author": "洪皓",
        "content": "樽酒摇期共细倾，孙郎假道莫贪程。\n科名虽已追何仅，隐语尤当继子荆。",
        "dynasty": "宋",
        "collection_info": null
    },
    {
        "uuid": "d2057dc5aa566e9403e99052e50c38aa",
        "title": "再寄  其二",
        "author": "洪皓",
        "content": "馆阁飞声彊仕年，胸中藻思若云骞。\n驽骀失主无光彩，遐想骐驎受玉鞭。",
        "dynasty": "宋",
        "collection_info": null
    },
    {
        "uuid": "4ded10b0d488185aeb8981e436728fa1",
        "title": "愆期  其一",
        "author": "洪皓",
        "content": "久留家酿待公倾，引领东望屡问程。\n新作小亭堪小宴，几时低唱进南荆。",
        "dynasty": "宋",
        "collection_info": null
    },
    {
        "uuid": "ce5326b74ca7af189d8816ff011f177e",
        "title": "愆期  其二",
        "author": "洪皓",
        "content": "日长岑寂度如年，然诺胡为我辈骞。\n渐入清和宜枉驾，坐邀勿讶亟挥鞭。",
        "dynasty": "宋",
        "collection_info": null
    },
    {
        "uuid": "a9a7a365d5e3ac511ee5f4e832a6f9a3",
        "title": "再寄孙文  其一",
        "author": "洪皓",
        "content": "中原分裂似天倾，公带群英世作程。\n我坐儒冠稽復命，王郎代匮已之荆。",
        "dynasty": "宋",
        "collection_info": null
    },
    {
        "uuid": "fa2cfdceb96ac754eea426cd483803e3",
        "title": "再寄孙文  其二",
        "author": "洪皓",
        "content": "见危讵敢惜余年，若欲全生义则骞。\n久困盐车思仰首，如蒙赠策胜金鞭。",
        "dynasty": "宋",
        "collection_info": null
    },
    {
        "uuid": "e77cddb246f8168ee9c1cddce2adf242",
        "title": "重九",
        "author": "洪皓",
        "content": "马鞍山会异龙山，暮节登髙作等闲。\n不逐游人存静观，唯依达士叩元关。\n箭穿化鹤君何在，书寄宾鸿使未还。\n引领庭闱方寸乱，倚松对菊涕潸潸。",
        "dynasty": "宋",
        "collection_info": null
    },
    {
        "uuid": "c045cd7de5f731a552ba63022a4de4b8",
        "title": "程待制以黄居寀芦鹭易燕穆之雪满群山图次韵以赠",
        "author": "洪皓",
        "content": "雪满群山景甚清，燕公乘兴绘娱情。\n通灵妙绝徒夸诞，真蹟曾传可辨明。\n御府多藏亡足惜，邉庭罕见叹连声。\n天教待制成双轴，好挂髙堂作画城。",
        "dynasty": "宋",
        "collection_info": null
    },
    {
        "uuid": "cf692a40dfaffaba22bb8f13b2537e77",
        "title": "用韵赠傅学士兼述怀思古  其一",
        "author": "洪皓",
        "content": "新诗警策速如神，又见关中出舜民。\n正是稠云方积雪，俄蒙摛藻便为春。\n蜂拥鹤膝音虽婉，金埓铜山句未贫。\n故将风骚方入选，少卿同是陇西人。",
        "dynasty": "宋",
        "collection_info": null
    },
    {
        "uuid": "13439e5477b824a7ad3b8d527a4a0cb5",
        "title": "用韵赠傅学士兼述怀思古  其二",
        "author": "洪皓",
        "content": "万里求成质鬼神，频年虐执误斯民。\n忘忧每藉杯中物，积閠频迎塞外春。\n顾我蹒跚仍久困，观君慷慨岂长贫。\n如闻近献昇平录，应述修和勉主人。",
        "dynasty": "宋",
        "collection_info": null
    },
    {
        "uuid": "a3ea67c4129764a805d462780c1dcbd1",
        "title": "用韵赠傅学士兼述怀思古  其三",
        "author": "洪皓",
        "content": "欲话艰难虑损神，可怜无告一穷民。\n诙谐好比卢思道，喜怒忘同杜子春。\n去国登楼聊自遣，越乡怀璧不如贫。\n范雎为魏归须贾，不是绨袍恋故人。",
        "dynasty": "宋",
        "collection_info": null
    },
    {
        "uuid": "d78aa859b4d1f1cfeef921b217cbd5af",
        "title": "次韵夜闻鹅鸭声二物自淮甸至",
        "author": "洪皓",
        "content": "传闻二物出三洲，万里笼来地僻幽。\n岂为写经求厚味，且图牵眼逐轻沤。\n眠沙若得房公馈，见弹须防陆子谋。\n已戒儿童莫相恼，比邻容得夜鸣不。",
        "dynasty": "宋",
        "collection_info": null
    },
    {
        "uuid": "fd166ccc7b2920a599106c0df01446e7",
        "title": "次雨中暖房韵",
        "author": "洪皓",
        "content": "首夏霖淫似早秋，坐邀车马愧无由。\n提壶见就倾三爵，具馔何尝选百羞。\n刚道暖房排旅闷，实图求友慰幽囚。\n言归倒载衝泥怯，继捧新诗胜赵讴。",
        "dynasty": "宋",
        "collection_info": null
    },
    {
        "uuid": "a56a2f813e49d26344a8530759773142",
        "title": "次信文早春韵  其一",
        "author": "洪皓",
        "content": "一星终后尚蹉跎，四壁如悬已化梭。\n方殢圣贤排旅闷，忽惊天地应人和。\n春风乍扇融冰雪，佛火初收散绮罗。\n遐想故园桃李下，旧蹊好在有谁过。",
        "dynasty": "宋",
        "collection_info": null
    },
    {
        "uuid": "7b451ef0736345a680e7ed8bc91145d9",
        "title": "次信文早春韵  其二",
        "author": "洪皓",
        "content": "邱壑幽怀日已蹉，宁论邻女戏投梭。\n干戈未戢贪修怨，玉帛还留误讲和。\n恩许养痾徒受粟，老来便静任张罗。\n春回又起江湖念，愿致山翁一叶过。",
        "dynasty": "宋",
        "collection_info": null
    },
    {
        "uuid": "dfedb1ae2e2dc1093bb59131e25bf630",
        "title": "次韵朱少章潭园马上口占  其一",
        "author": "洪皓",
        "content": "燕国由来士女都，家家行乐集城隅。\n岂无鱼鸟如灵沼，若有莼鲈似太湖。\n我絷南冠尝独到，君邀北使欲相呼。\n驱车宵济卢河去，十里荷花待入吴。",
        "dynasty": "宋",
        "collection_info": null
    },
    {
        "uuid": "e7e7b99ff12ea1dcc6956639418b7d29",
        "title": "次韵朱少章潭园马上口占  其二",
        "author": "洪皓",
        "content": "幽都风俗慕成都，可待遨头指路隅。\n杨柳垂阴连北道，芙蕖舒艷亚西湖。\n客思剧饮逃三伏，人患苛留阻一呼。\n回首未忘忧墨吏，渡江应不怕天吴。",
        "dynasty": "宋",
        "collection_info": null
    },
    {
        "uuid": "c171f254422593353a417b1bb1f50e22",
        "title": "发池潭至卢沟河",
        "author": "洪皓",
        "content": "燕山除馆俯池潭，踰月羁孤苦吏贪。\n摇望卢河一舍阻，着鞭信宿次关南。",
        "dynasty": "宋",
        "collection_info": null
    },
    {
        "uuid": "ccc575ee7a5c2078e4ae1b9833ac05b0",
        "title": "次髙待制韵登真珠山采白石子",
        "author": "洪皓",
        "content": "下马登山不厌髙，疑穷石壁望松寥。\n如珠可玩俄盈匊，似米仍圆屡折腰。\n何异宋都星陨璞，实连燕地玉生苗。\n牛羊践履真堪惜，绝恨当年纵采樵。",
        "dynasty": "宋",
        "collection_info": null
    },
    {
        "uuid": "8ea5c87cf1855d2149ce858e0187861b",
        "title": "送刘善长归北安省亲",
        "author": "洪皓",
        "content": "九龄颖悟已惊人，乃父分茅善抚民。\n郑忽身为周室质，贾生议屈汉庭臣。\n行攀郄桂荣三釜，暂着莱衣省二亲。\n勿讶班荆歌陟屺，小人有母在江滨。",
        "dynasty": "宋",
        "collection_info": null
    },
    {
        "uuid": "41c9ce049d3e7a1b0125cc8433105a74",
        "title": "次韵重九登慈恩雁塔帅漕见邀",
        "author": "洪皓",
        "content": "秋髙裘马正轻肥，节制身兼被召时。\n邂逅贵人争献寿，逄迎嘉节竞题诗。\n心危雁塔劳君咏，家近龙沙感我思。\n泛菊佩萸今已矣，长安不见转凄悲。",
        "dynasty": "宋",
        "collection_info": null
    },
    {
        "uuid": "816cd9e05b8cbbfd6c01b131f0d38d90",
        "title": "寄宇文相公  其一",
        "author": "洪皓",
        "content": "秦师围已急，楚国救人阑。\n食客腹空饱，先生心独寒。\n奉盘从遽定，按剑叱难安。\n存赵舌三寸，何须折镆干。",
        "dynasty": "宋",
        "collection_info": null
    },
    {
        "uuid": "9fe834d32dd2337ca74b3b5667960387",
        "title": "寄宇文相公  其二",
        "author": "洪皓",
        "content": "罗娑囚应释，鸡林厄洊阑。\n途无埋鼻热，地有裂肤寒。\n反国公復相，还家我问安。\n如容陪骥尾，匪晚到余干。",
        "dynasty": "宋",
        "collection_info": null
    },
    {
        "uuid": "2f4ce201e11dc03b131186f9d6d64a59",
        "title": "邺都",
        "author": "洪皓",
        "content": "流离万里偶生还，暂得安阳一日闲。\n飞盖曳裾何处去，西园不见见青山。",
        "dynasty": "宋",
        "collection_info": null
    },
    {
        "uuid": "28e49e3bef9319afd3c708352a5f0a4e",
        "title": "白马渡",
        "author": "洪皓",
        "content": "国步日多事，霜露任霑衣。\n留落十五年，至今方北归。\n缭绕一万里，人物太半非。\n昔时渡盟津，宾从争扶持。\n兹辰渡白马，阴曀日无辉。\n一酎祈利涉，冯夷莫予违。\n惊秋感叶脱，况乃思鲈肥。\n父老行叹息，风雨仍霏微。\n夜投胙城宿，百里即王畿。\n遥望一惆怅，何当拜天威。",
        "dynasty": "宋",
        "collection_info": null
    },
    {
        "uuid": "eaf3fed4787bbab170ee354f447c8398",
        "title": "车行大雨中",
        "author": "洪皓",
        "content": "折巾咨暑雨，持节栉迴风。\n马惜障泥锦，农披护背篷。\n摧轮方臲卼，痛仆且牢笼。\n涂曲休辞辱，行将与夏通。",
        "dynasty": "宋",
        "collection_info": null
    },
    {
        "uuid": "c490cc156aa7480420aabbd7523e7ddb",
        "title": "过封邱见熊主簿",
        "author": "洪皓",
        "content": "封邱封父国，繁弱大弓良。\n人器今安在，兴衰古不常。\n画旗连卫滑，绘句得髙张。\n里闬黎元少，兵戈畎亩荒。\n蓬深饶雉兔，日夕下牛羊。\n富庶思畿甸，衣冠迩帝乡。\n故人忧濩落，新令喜商量。\n失意惩□□，销愁痛引觞。\n离家多岁月，去国几星霜。\n种种心俱短，悠悠道且长。\n何须论出处，秪合谨行藏。\n俟命宜居易，安时强激昻。\n勾稽迷簿领，陶写赖篇章。\n后嗣从渠分，前程问彼苍。\n君无须贾恋，我乏陆生装。\n衅鼓囚方释，班荆语未忘。\n前身愧苏武，异县识仇香。\n话别伤怀地，潸然出数行。",
        "dynasty": "宋",
        "collection_info": null
    },
    {
        "uuid": "c3a9e9ad77e518a1f14c11f738b9e29d",
        "title": "戏用迈韵呈吴傅朋兼简梁宏父向巨原",
        "author": "洪皓",
        "content": "忧患二毛侵，目睫亦毵毵。\n篇什弃置久，遑暇阅龙龛。\n吴侯主诗盟，欲从靳如骖。\n古风风格老，叙事若绮谈。\n宦情既淡薄，世故应饱谙。\n置驿復郑庄，好奇过岑参。\n优游聊卒岁，俛仰自无惭。\n近取忘年友，得一乃分三。\n梁向竞爽姿，迈也恐不堪。\n輙持水中蒲，拟并浦上柟。\n诸公不鄙夷，细流纳江潭。\n有酒必唤饮，分题许同探。\n向子忽话别，寒霜万岭含。\n千里足勿惮，一行心亦甘。\n青冥定特达，髙贤上所贪。\n江头春色回，和气已醺酣。\n伊鬰思陶写，故人居巷南。",
        "dynasty": "宋",
        "collection_info": null
    },
    {
        "uuid": "571995a9c19bcbee7373da69b8bc3342",
        "title": "洪庆善韩美成观所藏宣和殿书画庆善有诗次韵",
        "author": "洪皓",
        "content": "晋唐尺牍丹青古，老眼贪看眩欲花。\n二使星临增倍价，一篇语妙属诗家。\n当年宝閟藏书殿，留落宁知松漠见。\n万里怀归为公出，往事宣和空历历。",
        "dynasty": "宋",
        "collection_info": null
    },
    {
        "uuid": "872eaf14be1ddf2fe14222da500d165c",
        "title": "过曹溪  其一",
        "author": "洪皓",
        "content": "六十之年入瘴乡，灵台未了热非常。\n锡泉一饮根尘凈，重到清凉礼梵王。",
        "dynasty": "宋",
        "collection_info": null
    },
    {
        "uuid": "b3c384c7389faab5905b50830fa93558",
        "title": "过曹溪  其二",
        "author": "洪皓",
        "content": "一宿南华暂息机，未知五十九年非。\n应身虽在问无应，漫上层楼看信衣。",
        "dynasty": "宋",
        "collection_info": null
    },
    {
        "uuid": "c5e7fcb96c9f003696f1cd8c1d68dbb6",
        "title": "过曹溪  其三",
        "author": "洪皓",
        "content": "半世囚拘愧牧羊，生还四载却投荒。\n危机未履已如此，欲效前贤问上苍。",
        "dynasty": "宋",
        "collection_info": null
    },
    {
        "uuid": "85e933944fcb8d5d7549a26ee14d080e",
        "title": "浈阳寓居",
        "author": "洪皓",
        "content": "地瘠久荒芜，驱童且荷锄。\n诛茅仍遣瘴，汲水旋栽蔬。\n瓟酱调应晚，莼羹兴渐疏。\n秋髙宜日涉，不必问丹书。",
        "dynasty": "宋",
        "collection_info": null
    },
    {
        "uuid": "d78a8bd81cf9508a023b76bc29154609",
        "title": "芭蕉",
        "author": "洪皓",
        "content": "芭蕉非一种，南粤竞成丛。\n结实联房绿，舒花焰火红。\n象蹄形甚伟，筒葛纴尤工。\n羁旅牵愁思，秋窗夜雨中。",
        "dynasty": "宋",
        "collection_info": null
    },
    {
        "uuid": "acd5d2ebffd73c65c4d7218ed20cd535",
        "title": "题尘外亭",
        "author": "洪皓",
        "content": "千岁归来化鹤仙，作亭犹是旧山川。\n登临迥出红尘外，笑傲仍居碧海邉。\n坐想三清元不远，回观五浊秖堪怜。\n鹏抟九万吾何羡，安用蒙庄第一篇。",
        "dynasty": "宋",
        "collection_info": null
    },
    {
        "uuid": "9c96ef0df2a4ed7031014b20cd64d03d",
        "title": "题张侍郎松菊堂",
        "author": "洪皓",
        "content": "松青抱正性，菊黄得正色。\n蔚在卉木间，厥异存简策。\n流膏贯众壤，千岁名虎魄。\n落英通鼻观，服饵供楚客。\n安神制頺龄，坐使生羽翼。\n乃知独也正，二物孰能测。\n渊明宇宙心，五斗讵可易。\n归来薙三径，去草甚蟊贼。\n嘉此松菊友，相视犹夙昔。\n浮云世态薄，改变在顷刻。\n张公廊庙具，胸中有泉石。\n缅怀松与菊，昼夜忘寝食。\n筑堂坐相对，论契过三益。\n可见达人心，绅笏等徽纆。\n功名倘入手，脱屣谅匪夕。\n此言吾不谀，为我书堂壁。",
        "dynasty": "宋",
        "collection_info": null
    },
    {
        "uuid": "270992c68a63f3b3e8af24b3f96eb356",
        "title": "聚道斋",
        "author": "洪皓",
        "content": "古人以道寓诸器，今人谓器与道异。\n不知器存道亦存，制器尚象皆其类。\n张公榜斋为聚道，古器仍居三代宝。\n鼎彛雕镂出神怪，篆籕文章资探讨。\n虬螭怒目肆攫拏，犀兕顿足纷交加。\n云靁华蘤靡不有，巧妙肯使毫釐差。\n词严义密见款识，传之万祀期不坠。\n仲淹着书非着论，侍郎独识先公意。\n见说侍郎才更优，牙签插架如邺侯。\n从来器宝待人宝，此器此人今罕俦。",
        "dynasty": "宋",
        "collection_info": null
    },
    {
        "uuid": "100227c45b3f2e97973df2c732655ee9",
        "title": "题黄氏所居",
        "author": "洪皓",
        "content": "环翠五六里，深藏三四家。\n风髙鸣雁序，春暖茁兰芽。\n门巷分楠直，溪流带竹斜。\n我来风雪晓，倚杖看梅花。",
        "dynasty": "宋",
        "collection_info": null
    },
    {
        "uuid": "fbcdfda302176f1f5b6023850157ae33",
        "title": "题苏公济所居",
        "author": "洪皓",
        "content": "山遶孤村水遶家，传经载酒有侯芭。\n眼前十亩无多地，只种桑榆不种花。",
        "dynasty": "宋",
        "collection_info": null
    },
    {
        "uuid": "68a3626db4fd281567f9682734a4d3f1",
        "title": "题谭秀才所居",
        "author": "洪皓",
        "content": "眼见云林百虑消，人间静处即云霄。\n时时醉卧听流水，低拂垂杨欠小桥。",
        "dynasty": "宋",
        "collection_info": null
    },
    {
        "uuid": "ca2b77d8323e0bdcf966911cc7d8ce33",
        "title": "题赵知德所居",
        "author": "洪皓",
        "content": "黄柑压树酒浮蚁，红叶满林梅放花。\n三迭青山老竹杖，十年明月故人家。",
        "dynasty": "宋",
        "collection_info": null
    },
    {
        "uuid": "c645bc7f46c12a70ec2fffbf6c2f8c2d",
        "title": "次韵宇文赠赵宿州",
        "author": "洪皓",
        "content": "尹京便可继翁归，暂向符离一把麾。\n善抚新边千里肃，復还旧治九重知。\n策勋久矣推多算，琢句飘然冺小疵。\n三事古由髙第入，才兼二器莫忧迟。",
        "dynasty": "宋",
        "collection_info": null
    },
    {
        "uuid": "26b57851e2f3dcc67a8a1cecd21729de",
        "title": "次韵宇文白云山  其一",
        "author": "洪皓",
        "content": "天际正英英，排空忽上升。\n苍梧何处出，岱岳自封兴。\n但见奇峰耸，宁知嘉气凝。\n秋风殊未起，勿用遽飞腾。",
        "dynasty": "宋",
        "collection_info": null
    },
    {
        "uuid": "2522359dedea905d0f5498844463c787",
        "title": "次韵宇文白云山  其二",
        "author": "洪皓",
        "content": "不用沉河起，非关触石升。\n舒张如鹤出，变化似龙兴。\n髣髴玉山峙，依稀雪岭凝。\n帝乡乘可至，未易便超腾。",
        "dynasty": "宋",
        "collection_info": null
    },
    {
        "uuid": "6f1ea5a83c57d8db3bbb736a50e0fc74",
        "title": "咏槐",
        "author": "洪皓",
        "content": "弛担披襟岸帻斜，庭阴雅称酌流霞。\n三槐只许三公面，作记名堂有几家。",
        "dynasty": "宋",
        "collection_info": null
    },
    {
        "uuid": "d49aedf1086bf740f6bf7037c6d1f3f8",
        "title": "谒先祖幷外祖殡所",
        "author": "洪皓",
        "content": "长堤荆棘不能前，间道逻荒思惨然。\n三塜一排黄草合，寸心千里白云连。\n旅坟拜罢知无恙，先祖阴功结有缘。\n牧竖亦能循义礼，牛羊踪迹过堤边。",
        "dynasty": "宋",
        "collection_info": null
    },
    {
        "uuid": "cc21bc07a005c00012f53d897281ed96",
        "title": "次韵同出祓殡",
        "author": "洪皓",
        "content": "弭节于今涉四年，扬鞭同出岂徒然。\n临丧弗用先桃茢，跃马宁思惜锦鞯。\n勿讶廉颇羞蔺下，自知杨炯愧卢前。\n归来病体殊饥倦，亟遣庖人起爨烟。",
        "dynasty": "宋",
        "collection_info": null
    },
    {
        "uuid": "161e1044550b5c83e7af244b40d93c46",
        "title": "次谒茶假寐之句",
        "author": "洪皓",
        "content": "僻陋虽无车马喧，支頥时復抱愁眠。\n我思蝶梦为园吏，君继云封作地仙。\n茶盌捧来休怨后，诗坛哦罢敢争先。\n形如槁木追南郭，隐几何妨效嗒然。",
        "dynasty": "宋",
        "collection_info": null
    },
    {
        "uuid": "bafd34b9d1f92a2e20402362fb5fe2c5",
        "title": "石碏大义灭亲",
        "author": "洪皓",
        "content": "恶吁及厚笃忠纯，大义无私遂灭亲。\n后代奸邪残骨肉，屡援斯语陷良臣。",
        "dynasty": "宋",
        "collection_info": null
    },
    {
        "uuid": "260be4436ff5e9342fd994f49ff1ebdd",
        "title": "春使留金金臣悟室求诗口占漫答",
        "author": "洪皓",
        "content": "久持使节傍门庭，薄命犹赊五鼎烹。\n羝乳使心占北海，雁书随梦京城。\n莫言地广频修怨，应念民劳早戢兵。\n国宝善邻君宝信，坐膺难老早昇平。",
        "dynasty": "宋",
        "collection_info": null
    },
    {
        "uuid": "200109ec4e043982814cc8c111524b6b",
        "title": "病目寄张侍郎",
        "author": "洪皓",
        "content": "学惭子夏与丘明，两目昏来岁屡经。\n未省使辜贻鬼谴，恐因不识取天刑。\n缘情诗怪吟全废，会意书怜笔久停。\n张籍重清宁可觊，侍郎句好愿频听。",
        "dynasty": "宋",
        "collection_info": null
    },
    {
        "uuid": "928d648b79dfe7f83bef34a4dbb3d089",
        "title": "怀母",
        "author": "洪皓",
        "content": "行年已是老衰秋，復命稽迟为絷留。\n恋主思亲归未得，梦魂长绕大江头。",
        "dynasty": "宋",
        "collection_info": null
    },
    {
        "uuid": "36eb21b2cda41344eec5f33e855d197f",
        "title": "望江南",
        "author": "洪皓",
        "content": "登高引领望江南，家在江南杳霭间。\n满目烽烟归路远，萱亲不见泪潸潸。",
        "dynasty": "宋",
        "collection_info": null
    }
]