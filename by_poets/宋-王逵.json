[
    {
        "uuid": "a6f529c0ff29f97a27049cbe2cb30ded",
        "title": "嘲苗振",
        "author": "王逵",
        "content": "伯起雄豪世莫偕，官高禄重富于财。\n田从汶上天生出，堂自明州地架来。\n十隻画船风破浪，两行红粉夜传杯。\n自怜憔悴东邻叟，草舍茅檐真可咍。",
        "dynasty": "宋",
        "collection_info": null
    },
    {
        "uuid": "245d3c5a8a3867627137f1db8cc4fd6b",
        "title": "钓台",
        "author": "王逵",
        "content": "一句能通万世情，若非高位即嘉声。\n如何自古留题者，不悟严光解钓名。",
        "dynasty": "宋",
        "collection_info": null
    },
    {
        "uuid": "048156621ffa9f638d2f574a0bbb870a",
        "title": "万山寺",
        "author": "王逵",
        "content": "众状皆穷险，兹形独擅方。\n坦夷中砥砺，端正外青苍。\n上帝围棋局，炎君避暑床。\n回嗟太行路，更近利名场。",
        "dynasty": "宋",
        "collection_info": null
    },
    {
        "uuid": "a9ec9686d74c2aecf9f0c195c5d58578",
        "title": "冲虚宫",
        "author": "王逵",
        "content": "修炼曾君些，传闻固异常。\n坛留皂筴树，人去白云乡。\n龟得胎中息，神藏肘后方。\n辽东鹤未返，华表夜苍苍。",
        "dynasty": "宋",
        "collection_info": null
    },
    {
        "uuid": "462a554086affd6a92255ff44ca152f0",
        "title": "上巳游东禅诗",
        "author": "王逵",
        "content": "紫陌破清晨，雕鞍映画轮。\n因修洛阳禊，重忆永和春。\n锦绣荀香度，楼台梵宇新。\n忙中得闲暇，来见解空人。",
        "dynasty": "宋",
        "collection_info": null
    },
    {
        "uuid": "4ddf1093efb53deb3c24ec18cf7729e0",
        "title": "中元燕百丈小楼诗",
        "author": "王逵",
        "content": "薛老峰南更近西，小楼高阁与云齐。\n中山酒熟中元节，归去从他醉似泥。",
        "dynasty": "宋",
        "collection_info": null
    },
    {
        "uuid": "c6f5397cf090150fd79be39085d63741",
        "title": "鳌顶峰",
        "author": "王逵",
        "content": "眼看沧海近，身与白云高。\n迴影连三岛，盘根压六鳌。",
        "dynasty": "宋",
        "collection_info": null
    },
    {
        "uuid": "b12893e4fcd77ec1e48ea24e55fb6fa2",
        "title": "句",
        "author": "王逵",
        "content": "下临广陌三条阔，斜倚危楼百尺高。",
        "dynasty": "宋",
        "collection_info": null
    }
]