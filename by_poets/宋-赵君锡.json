[
    {
        "uuid": "d240c82c48d576028a664aeefe5348bf",
        "title": "送程给事知越州",
        "author": "赵君锡",
        "content": "鸾台给事领东藩，画鼓朱旗下浚川。\n夕拜暂辞青琐闼，昼行争看锦衣船。\n高才治郡廷中服，秀句惊人海内传。\n越国湖山应动色，烟岚迎马待新篇。",
        "dynasty": "宋",
        "collection_info": null
    },
    {
        "uuid": "c53a839f0b6994ceab16361f05179c6b",
        "title": "纪恩宠送太师潞公西归  其一",
        "author": "赵君锡",
        "content": "乐人都用教坊家，席上羣公换口夸。\n内裏宣来蕉叶盏，御前赐出缕金花。",
        "dynasty": "宋",
        "collection_info": null
    },
    {
        "uuid": "2c899567830de3c4f957ef33e751c9fb",
        "title": "纪恩宠送太师潞公西归  其二",
        "author": "赵君锡",
        "content": "坐上纔初佳句传，中官写得便闻天。\n圣人含笑搜寻了，依韵当时赐和篇。",
        "dynasty": "宋",
        "collection_info": null
    },
    {
        "uuid": "e2182fa1af60287527833c819c250813",
        "title": "纪恩宠送太师潞公西归  其三",
        "author": "赵君锡",
        "content": "西苑重排饯会时，新篇御制降彤墀。\n明朝上巳无公事，赴宴臣僚总进诗。",
        "dynasty": "宋",
        "collection_info": null
    }
]