[
    {
        "title": "寄题永福董宰溪庄图",
        "author": "方大琮",
        "content": "羡君胸次有丘壑，眼底尘凡一洗之。\n地献溪湖供入画，天私风月要昌诗。\n贵人岂復知盘谷，名世应须学武夷。\n政恐主翁方宦达，买山虽早入山迟。",
        "dynasty": "宋",
        "collection_info": null
    },
    {
        "title": "寄题董宰读书轩",
        "author": "方大琮",
        "content": "坐衙弹琴和且平，退衙读书锵有声。\n琴声书声两相和，和气散作花满城。\n示知言游不可作，雅俗二者难兼行。\n曩余不敏坐此处，轩窗尘土安有名。\n堂前薇花寂寂笑，此殆文吏非书生。\n君非异人何能尔，吏事不废心转清。\n牒纷案聚判笔走，庭空吏散诗句成。\n尝闻欧公居夷陵，日讨故牍翻研精。\n金陵宰鄞政习礼，天津客已愁鹃鸣。\n怀哉尹君志古道，请把此案为商评。",
        "dynasty": "宋",
        "collection_info": null
    },
    {
        "title": "挽赵南塘  其一",
        "author": "方大琮",
        "content": "初开学禁预招延，俄滞周南四十年。\n大振文词惊海内，肯将训诂让儒先。\n孤忠自许汉遗老，高气直凌唐谪仙。\n凤昔览辉今已矣，危楼百尺尚依然。",
        "dynasty": "宋",
        "collection_info": null
    },
    {
        "title": "挽赵南塘  其二",
        "author": "方大琮",
        "content": "晚起苏公以礼郎，侍经掌制位文昌。\n端平气脉真堪寄，元佑光阴惜未长。\n马邑深忧形谏墨，鸾台宁徙耻书黄。\n门生最是知心者，追记微言泪数行。",
        "dynasty": "宋",
        "collection_info": null
    },
    {
        "title": "寿乡守张秘阁  其一",
        "author": "方大琮",
        "content": "秋气高寒公始生，禀姿多得圣之清。\n官箴未许冰为洁，心事真堪月比明。\n久合紫囊还再世，却令皂盖历三城。\n凭谁尽纪前张政，只听村谣里唱声。",
        "dynasty": "宋",
        "collection_info": null
    },
    {
        "title": "寿乡守张秘阁  其二",
        "author": "方大琮",
        "content": "家学源流今吏师，宽严殊剂亦殊施。\n豪宗咸服薤一本，野老齐歌麦两岐。\n最课休声无地着，芳名姱节有天知。\n请将郡志从头数，高直蓬山更有谁。",
        "dynasty": "宋",
        "collection_info": null
    },
    {
        "title": "寿乡守张秘阁  其三",
        "author": "方大琮",
        "content": "老去遇公为地主，剩将恩意煦摧颓。\n龟鱼得荫眠偏稳，鸥鹭忘机熟不猜。\n方喜玺褒天下最，又闻玉节日边来。\n丰年一饱谁之赐，好把禾头祝寿杯。",
        "dynasty": "宋",
        "collection_info": null
    },
    {
        "title": "送俊明李提举  其一",
        "author": "方大琮",
        "content": "有美羊城一鉅儒，菊坡气脉最关渠。\n村高懒宿郎官被，色养姑乘使者车。\n曩日绿林功未赏，今年清社事堪书。\n福星何事轻移去，久矣世无公毁誉。",
        "dynasty": "宋",
        "collection_info": null
    },
    {
        "title": "送俊明李提举  其二",
        "author": "方大琮",
        "content": "幸甚联台余五月，户庭微细事皆知。\n山中菊径多归思，膝下莱衣少脱时。\n吏散庭空无滞牒，客来酒尽只新诗。\n耳闻眼见谁虚实，写与行人作口碑。",
        "dynasty": "宋",
        "collection_info": null
    },
    {
        "title": "送俊明李提举  其三",
        "author": "方大琮",
        "content": "时贤落落甚晨星，世事如棋局又新。\n赤白交驰边面急，腐红销尽国中贫。\n谁令野有横舟者，应是朝无惜宝人。\n握手不堪离思满，愿公自爱庙堂身。",
        "dynasty": "宋",
        "collection_info": null
    },
    {
        "title": "送广东赵舶使",
        "author": "方大琮",
        "content": "百禽收舌后，一鹗凌清秋。\n沧波渺浩荡，中有万斛舟。\n劫灰烧不尽，宗老擅风流。\n典刑尚千载，雅奥根九畴。\n忠愤疏中垒，功名起武侯。\n载彼北方学，来为南国游。\n膻风痛洗濯，蛮俗頼怀柔。\n偶然得联事，顾影岂其俦。\n逢迎时一笑，倾吐不復留。\n抵掌说西事，强颜愧楚囚。\n见晚别何早，含情酒浇愁。\n惟有加餐祝，作歌住行辀。\n有诏愿亟起，且莫事锄耰。\n顾我何为者，一毛在九牛。",
        "dynasty": "宋",
        "collection_info": null
    },
    {
        "title": "送李兄赴省",
        "author": "方大琮",
        "content": "乃翁场屋负高名，裏许工夫共讲明。\n谢氏弟兄辉玉树，韦侯父子薄金籝。\n世科莫讶争寒畯，少作曾看到老成。\n此去亲传衣钵在，想非温饱志平生。",
        "dynasty": "宋",
        "collection_info": null
    },
    {
        "title": "宴徐大参",
        "author": "方大琮",
        "content": "麟符久合换貂蝉，又向乡邦拥十年。\n眼赤腰黄天宠泽，颜红鬓绿地神仙。\n极知昼绣堪行染，见说宵衣正渴贤。\n好事还殊门外路，人看四辈下翩翩。",
        "dynasty": "宋",
        "collection_info": null
    }
]