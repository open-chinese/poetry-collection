[
    {
        "uuid": "6683d032c30cd2cf0748ceeb636f1c14",
        "title": "读许太史祭黄长睿文",
        "author": "翁挺",
        "content": "秘书丹旐返，旅殡尚丹阳。\n海路三山远，江流万古长。\n交情惟太史，传业冀诸郎。\n谁与铭泉壤，临文泪数行。",
        "dynasty": "宋",
        "collection_info": null
    },
    {
        "uuid": "a549f5cbad21879c6b35cb69219a04b5",
        "title": "送刘羲仲检讨归南康",
        "author": "翁挺",
        "content": "先生来东都，貌如林间鹤。\n闻名今见之，信难尘中着。\n诸儒纷藏宝，人进已反却。\n眇然千载事，独与復商略。\n斯人昔俊豪，世故熟斟酌。\n冥栖二十年，不为幽禅着。\n秋风有所思，木落庐山脚。\n岂为菰莼念，亦负溪友约。\n清霜动车轮，不復生四角。\n想见胸府间，天地泻寥廓。\n平生杜陵老，妙处倚山阁。\n岁晚或相从，应分半岩壑。",
        "dynasty": "宋",
        "collection_info": null
    },
    {
        "uuid": "673cbb1388ed29d422065e11680f9a1c",
        "title": "晚坐碧云坞二首  其一",
        "author": "翁挺",
        "content": "夕阳黯将沉，缺月迟未吐。\n满眼玻璃堆，翻疑梦中覩。",
        "dynasty": "宋",
        "collection_info": null
    },
    {
        "uuid": "2390bb9b080f3011b23e2d191ac5125f",
        "title": "晚坐碧云坞二首  其二",
        "author": "翁挺",
        "content": "玉树秋益明，骊珠夜方吐。\n绕槛碧云收，尘踪故难覩。",
        "dynasty": "宋",
        "collection_info": null
    },
    {
        "uuid": "4ef2429731343037b107e95ac8404341",
        "title": "早桂",
        "author": "翁挺",
        "content": "山深风露易凄清，树老于人若有情。\n万里好秋寻不见，一花香处便分明。",
        "dynasty": "宋",
        "collection_info": null
    }
]