[
    {
        "uuid": "7a6c22fd5776a53633ac206eff3b6661",
        "title": "题河南王氏所藏子敬帖",
        "author": "黄伯思",
        "content": "君家大令书盈纸，笔势翩翩趣多媚。\n虽云沓拖如少年，岂至拘挛同余兴隶。\n会稽七子五知名，此公风概尤超诣。\n太极琁题犹重书，一时凛凛标英气。\n半袖精裓众争求，数幅新裙世犹贵。\n当时亲遇得已难，况復传今仅千岁。\n龙珠归浦剑还津，此帖君藏真得地。\n才披尺许目增明，鸾跂鸿惊欲飞逝。\n硬黄响搨若传吾，完璧摹刊愿垂世。",
        "dynasty": "宋",
        "collection_info": null
    }
]