[
    {
        "uuid": "94baa8bdf8dba8dd6cf2ffe77d559f2d",
        "title": "寓怀会稽吴道子遇因师",
        "author": "鲍当",
        "content": "隐沦与释子，时予久往还。\n览照不自认，况復思君颜。\n昨日山书至，乃梦云萝间。\n何必风韵息，始觉万境闲。",
        "dynasty": "宋",
        "collection_info": null
    },
    {
        "uuid": "98d6bcf34e3089700c04ca9b1ed9ec24",
        "title": "孤雁",
        "author": "鲍当",
        "content": "天寒稻粱少，万里孤难进。\n不惜充君庖，为这边城信。",
        "dynasty": "宋",
        "collection_info": null
    },
    {
        "uuid": "fd3372bda89855253c8e69c7247418ff",
        "title": "松江夜泊",
        "author": "鲍当",
        "content": "舟闲人已息，林际月微明。\n一片清江水，中涵万古情。",
        "dynasty": "宋",
        "collection_info": null
    },
    {
        "uuid": "e829f72b97c718a48238d75bdb82db6c",
        "title": "酬阮逸诗卷",
        "author": "鲍当",
        "content": "木有毫端水有源，渐成盘错始潺湲。\n右丞画笔多平浅，平浅应知近自然。",
        "dynasty": "宋",
        "collection_info": null
    },
    {
        "uuid": "95cf56037ee2119dd2e712da8df8c704",
        "title": "寄西湖择栖公",
        "author": "鲍当",
        "content": "两信海潮喧晓夕，百年事过无遗迹。\n旧住招提有几人，春风苔长湖边石。",
        "dynasty": "宋",
        "collection_info": null
    },
    {
        "uuid": "f7ea1d52f1a2fe3ac73e949d17270c79",
        "title": "送人南归",
        "author": "鲍当",
        "content": "凄凄杨柳暮，时復一蝉声。\n沧海不可极，风帆难计程。\n微烟生晚浦，斜日上孤城。\n欲寄相思札，谁传万里情。",
        "dynasty": "宋",
        "collection_info": null
    },
    {
        "uuid": "7ed79fc0d386fcbd379e9fa7ad80450e",
        "title": "宿栖霞观",
        "author": "鲍当",
        "content": "一宵会清境，不悟世间忧。\n天共白云晓，水和明月流。\n碧烟生藻井，红日映花楼。\n顾我无道气，拂衣难少留。",
        "dynasty": "宋",
        "collection_info": null
    },
    {
        "uuid": "cad9aa6240949bbda38802047146b897",
        "title": "送天台进长老",
        "author": "鲍当",
        "content": "尝闻台岭秀，积翠倚南天。\n鹿下深溪饮，僧从绝岭禅。\n浮尘满浮世，流水逐流泉。\n人别归心切，瓶盂上客船。",
        "dynasty": "宋",
        "collection_info": null
    },
    {
        "uuid": "633e9b71562727639078f0988822ed18",
        "title": "送白上人归天台",
        "author": "鲍当",
        "content": "梵译千篇广，归心一念生。\n浮杯识海岸，持钵去王城。\n雨彴春莓滑，香盆漏叶轻。\n遥知守庵虎，先辨锡环声。",
        "dynasty": "宋",
        "collection_info": null
    },
    {
        "uuid": "67bb4c8337f7a5d3f4a01aaf5cbe020d",
        "title": "题和靖隐居",
        "author": "鲍当",
        "content": "湖水春来绿，山云忧亦繁。\n如何隐君子，长啸掩柴门。",
        "dynasty": "宋",
        "collection_info": null
    },
    {
        "uuid": "aa8949595575037dedd795802d78655d",
        "title": "句",
        "author": "鲍当",
        "content": "更无声接续，空有影相随。",
        "dynasty": "宋",
        "collection_info": null
    }
]