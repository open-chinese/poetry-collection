[
    {
        "uuid": "5bedb3c40e8c302e57baa1ac8120824a",
        "title": "六月吟",
        "author": "龚宗元",
        "content": "曦轮猎野枯杉松，火焚泰华云如峰。\n天地炉中赤烟起，江湖喣沫烹鱼龙。\n生狞渴兽唇焦断，峻翮无声落晴汉。\n饥民逃生不逃热，血迸背皮流若汗。\n玉宇清宫彻罗绮，渴嚼冰壶森贝齿。\n炎风隔断真珠帘，池口金龙吐寒水。\n象床珍簟凝流波，琼楼待月微酣歌。\n王孙昼夜纵娱乐，不知苦热还如何。",
        "dynasty": "宋",
        "collection_info": null
    },
    {
        "uuid": "190859b5865ebcba47951145aa32dd60",
        "title": "夜宴",
        "author": "龚宗元",
        "content": "兔魄侵阶夜三刻，蜀锦堆香花院窄。\n风动帘旌玳瑁寒，露垂虫网珍珠白。\n美人匝席罗弦管，绮幄云屏炉麝暖。\n只恐金壶漏水空，不怕鸾觞琥珀满。\n劝君莫负秉烛游，曾见古人伤昼短。",
        "dynasty": "宋",
        "collection_info": null
    },
    {
        "uuid": "cae2b2244e784776f5fb86f8bda87112",
        "title": "赠处士林逋",
        "author": "龚宗元",
        "content": "高蹈遗尘蜕，含华傲素园。\n璜溪频下钓，蕙帐不惊猿。\n养浩时清啸，忘机只寓言。\n几回生蝶翅，明月在西轩。",
        "dynasty": "宋",
        "collection_info": null
    },
    {
        "uuid": "dbae1b9d6a2fc97adedbfe070e8ae267",
        "title": "送陈君子之四明",
        "author": "龚宗元",
        "content": "短亭祖帐接平川，柳拂回波繫画船。\n渐向落晖分绣袖，忍听离曲怨鵾弦。\n云连稽岭应怀古，路近花源好访仙。\n那更凭高望天际，江堤烟重草绵绵。",
        "dynasty": "宋",
        "collection_info": null
    },
    {
        "uuid": "a4667d28e8e2291632d3214a626f9496",
        "title": "捣砧词",
        "author": "龚宗元",
        "content": "星河耿耿寒烟浮，白龙衔月临霜楼。\n谁家砧弄细腰杵，一声捣破江城秋。\n双桐老翠堕金井，高低冷逐西风紧。\n静如秋籁暗穿云，天半惊鸿断斜影。\n哀音散落愁人耳，何处离情先唤起。\n长信宫中叶满阶，洞庭湖上波平水。\n万里征夫眠未成，摇风捣月何丁丁。\n楚关秦岭有归客，一枕夜长无限情。",
        "dynasty": "宋",
        "collection_info": null
    }
]