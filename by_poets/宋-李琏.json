[
    {
        "uuid": "8e732b65af323363f357d217498db1d6",
        "title": "题金陵杂兴诗后十八首  其一",
        "author": "李琏",
        "content": "梁家天子抱琵琶，泪洒华林御苑花。\n今日闻韶无处所，鴈烟蛩雨属他家。",
        "dynasty": "宋",
        "collection_info": null
    },
    {
        "uuid": "1e5bce95c1d90358c3b798fc5367126f",
        "title": "题金陵杂兴诗后十八首  其二",
        "author": "李琏",
        "content": "滟滟江波绿更肥，苍烟中有狎鸥飞。\n当年神武今何在，老却遗民更不归。",
        "dynasty": "宋",
        "collection_info": null
    },
    {
        "uuid": "956aba17ad9451003d5ca3d848fea97f",
        "title": "题金陵杂兴诗后十八首  其三",
        "author": "李琏",
        "content": "阴山侧畔月如霜，不为吟猿断杀肠。\n折得橙花无处赏，带枝分与棹船郎。",
        "dynasty": "宋",
        "collection_info": null
    },
    {
        "uuid": "4ac336e9b33ec427bf9c0962a8a118a2",
        "title": "题金陵杂兴诗后十八首  其四",
        "author": "李琏",
        "content": "花开似污天衣血，雨过重闻御案香。\n最恨寺奴隳太极，预先夺我画梅梁。",
        "dynasty": "宋",
        "collection_info": null
    },
    {
        "uuid": "7fc70ee062dfd89b2c3f086f3a4a4393",
        "title": "题金陵杂兴诗后十八首  其五",
        "author": "李琏",
        "content": "长干小妇学吹箫，楼外閒风弄翠条。\n近得广陵消息未，暮潮已过赤栏桥。",
        "dynasty": "宋",
        "collection_info": null
    },
    {
        "uuid": "f6429e892f6d8cc1c7d84521c52dd6f3",
        "title": "题金陵杂兴诗后十八首  其六",
        "author": "李琏",
        "content": "暮雨潇潇郎不归，樽前谁忆旧歌词。\n望夫乌臼浓于染，叶叶惊秋恨欲飞。",
        "dynasty": "宋",
        "collection_info": null
    },
    {
        "uuid": "5b5585b9f81777ba1a80f1b2a1505ce1",
        "title": "题金陵杂兴诗后十八首  其七",
        "author": "李琏",
        "content": "愁看幕府夕阳边，那更鸡笼在目前。\n跋扈飞扬只如此，登高安得不酸然。",
        "dynasty": "宋",
        "collection_info": null
    },
    {
        "uuid": "c5fff33e3b44d325daaa067ee212a875",
        "title": "题金陵杂兴诗后十八首  其八",
        "author": "李琏",
        "content": "细竹千竿殿影斜，龙颜曾此着袈裟。\n寺楼杳杳钟声过，疑有宫娥出晚花。",
        "dynasty": "宋",
        "collection_info": null
    },
    {
        "uuid": "87f4b0b812a86f7a6f4fc9999f08849a",
        "title": "题金陵杂兴诗后十八首  其九",
        "author": "李琏",
        "content": "池边石是南朝石，绿染苔花亦可怜。\n今日波平人事变，白鱼犹自跃天泉。",
        "dynasty": "宋",
        "collection_info": null
    },
    {
        "uuid": "3972bd81ce72aa730b33fce5851c8a3a",
        "title": "题金陵杂兴诗后十八首  其一○",
        "author": "李琏",
        "content": "江水无情碧草春，北朝留住老词臣。\n子规啼上青枫树，为尔离乡去国人。",
        "dynasty": "宋",
        "collection_info": null
    },
    {
        "uuid": "92c7cf34a10893930245e3827c5b3c28",
        "title": "题金陵杂兴诗后十八首  其一一",
        "author": "李琏",
        "content": "相君息女小乘僧，身向西天佛律行。\n三尺戒坛秋色紧，箇中蝼蚁亦长生。",
        "dynasty": "宋",
        "collection_info": null
    },
    {
        "uuid": "f620d6e2bc2dd6975562c977145a3138",
        "title": "题金陵杂兴诗后十八首  其一二",
        "author": "李琏",
        "content": "夜过江左从鸾旗，从此灵君着汉衣。\n春到阴山花似雪，望乡台上鹧鸪飞。",
        "dynasty": "宋",
        "collection_info": null
    },
    {
        "uuid": "2d9bd118633df763f306214933f4f23a",
        "title": "题金陵杂兴诗后十八首  其一三",
        "author": "李琏",
        "content": "南门点检旧行踪，最苦人人认得侬。\n羞涩面皮无处着，横拖山屐过青松。",
        "dynasty": "宋",
        "collection_info": null
    },
    {
        "uuid": "924c836583696e065b6b077d8cf6e0e8",
        "title": "题金陵杂兴诗后十八首  其一四",
        "author": "李琏",
        "content": "司马家儿持酒杯，天星下吸亦佳哉。\n恨渠不便效牛饮，那得孟津师旅来。",
        "dynasty": "宋",
        "collection_info": null
    },
    {
        "uuid": "9058d7f72243f47696ae16d4e63078ae",
        "title": "题金陵杂兴诗后十八首  其一五",
        "author": "李琏",
        "content": "孙帝陵傍水最悲，蒋侯庙下月来迟。\n夜深客子心惊恐，猿挂南朝枫树枝。",
        "dynasty": "宋",
        "collection_info": null
    },
    {
        "uuid": "f4b4af1c836fa085e3ff6200f07c850a",
        "title": "题金陵杂兴诗后十八首  其一六",
        "author": "李琏",
        "content": "云杪荧荧一塔灯，觉皇舍利宝烟凝。\n山门推上三更月，似照前朝礼拜僧。",
        "dynasty": "宋",
        "collection_info": null
    },
    {
        "uuid": "984168420387e164009f389069b260e5",
        "title": "题金陵杂兴诗后十八首  其一七",
        "author": "李琏",
        "content": "南轩隠约夜声微，独咏齐梁绮靡诗。\n鬼火对山青焰短，依稀忆得独眠时。",
        "dynasty": "宋",
        "collection_info": null
    }
]