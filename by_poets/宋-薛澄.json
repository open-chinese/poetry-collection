[
    {
        "uuid": "728eb84f78833de55a3da3fd3e7af08a",
        "title": "效朱公叔绝交诗",
        "author": "薛澄",
        "content": "东山有枭，不祥其名。\n恶木是息，恶声是鸣。\n食不弃腐，饮不择清。\n宜飞求伏，以晦为明。\n凶残满志，嗜欲惟撄。\n伸颈招凤，使凤自惊。\n岂有凤口，而和枭声。\n奈何伊人，弗审物情。\n请从此别，各自谋生。",
        "dynasty": "宋",
        "collection_info": null
    },
    {
        "uuid": "eb2524c11733ba20e5afa67ab6f39a3f",
        "title": "赋得一年将尽夜",
        "author": "薛澄",
        "content": "可惜惟兹夕，须臾即旧年。\n人间岁穷处，客馆夜分边。\n应逐银缸谢，聊凭玉漏延。\n晓风虽未至，残腊几时天。",
        "dynasty": "宋",
        "collection_info": null
    },
    {
        "uuid": "0564782082b2a45330d6bdf29e5d7ec5",
        "title": "立夏",
        "author": "薛澄",
        "content": "渐觉风光燠，徐看树色稠。\n蚕新教织绮，貂敝岂辞裘。\n酷有烟波好，将图荷芰游。\n田间读书处，新笋万竿抽。",
        "dynasty": "宋",
        "collection_info": null
    }
]