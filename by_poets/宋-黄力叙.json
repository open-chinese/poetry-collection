[
    {
        "uuid": "4c64b25d55ac2a5ede8fd6a3e49c5bf1",
        "title": "送陈随隠归江西",
        "author": "黄力叙",
        "content": "诗在天地间，风清月明处。\n若为深闭门，而可觅佳句。\n夫君小元龙，豪气隘区宇。\n青春发诗材，秀茁长膏雨。\n流水与行云，吾不见滞住。\n乘月涤吟毫，玉椀三危露。\n超诣自透脱，悟在观剑舞。\n入宫画蛾眉，胡为众女妒。\n君诗亦何憾，千载一时遇。\n向也诗道昌，吟声喧禁籞。\n应制沈香亭，龙巾曾拭唾。\n今焉诗道厄，短筇策江路。\n悲啸梁甫吟，侘傺离骚赋。\n浮云时卷舒，睨此知出处。\n此其随之义，大隠会境趣。\n天地梅又春，风紧雪飞絮。\n一笠灞桥馿，吟鞍且临汝。\n得句从人传，传今亦传古。\n要知是家传，审言以传甫。\n传之而又传，衣钵传宗武。",
        "dynasty": "宋",
        "collection_info": null
    }
]