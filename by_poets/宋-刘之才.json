[
    {
        "uuid": "d12c0f0616e76ffa6583f33949a73df4",
        "title": "兰陵王 此何夕",
        "author": "刘之才",
        "content": "此何夕。\n天水空明一碧。\n商量赋、如此江山，几个斜阳了今昔。\n荒台步晚色。\n沙鸟依稀曾识。\n啼鸧外，人远未归，江阔晴虹卧千尺。\n残碑藓痕积。\n记当日清游，夫君题墨。\n碧瑶仙去苍云隔。\n飞一镜秋冷，列屏天远，鸡声人语半郊邑。\n寄情又江国。\n愁寂。\n怕闻笛。\n正怨苦溪猿，飞倦汀翼。\n阴阴翡翠迷津驿。\n慨世事尘化，吾心形役。\n清吟孤往，渺醉影，夜翠湿。",
        "dynasty": "宋",
        "collection_info": null
    },
    {
        "uuid": "d2494b918003a91877ee943f2acb1add",
        "title": "玲珑四犯 几叠云山",
        "author": "刘之才",
        "content": "几叠云山，隔不断阑干，天外凝眺。\n秋与愁并，梧迳雨痕先表。\n娇梦半握芙蓉，奈曲曲、翠屏深窈。\n问愁根，当年谁种，漠漠淡烟衰草。\n鸳鸯懒拂苹花影，记眉妩、萦情多少。\n辘轳玉虎牵丝转，听尽秋釭晓。\n算谁念、卧云衣冷，香压金蟾小。\n写新词、先寄江鸿归去，且教知道。",
        "dynasty": "宋",
        "collection_info": null
    },
    {
        "uuid": "08d225a4e8a1c96bce99da29134c227a",
        "title": "声声慢 湘云织玉",
        "author": "刘之才",
        "content": "湘云织玉，楚葛篝香，澡兰帘幕风静。\n怨抑难招，沉魄当年独醒。\n莫唱江南古调，念天涯、深情谁省。\n时暗换，最秦楼惆望，归期无定。\n曾是榴裙误写，怕照眼枝头，绛绡花并。\n巧篆盘丝，午镜绿窗闹影。\n香蒲也应细剪，但年年、断云愁冷。\n迎醉面，看银蟾、飞浴露井。",
        "dynasty": "宋",
        "collection_info": null
    },
    {
        "uuid": "e7b3e6bf361baf75a66d63f0c5948c30",
        "title": "贺新郎 苍藓粘溪路",
        "author": "刘之才",
        "content": "苍藓粘溪路。\n帐山君、け然羽化，梦魂何许。\n曾约秋云萦客袖，舞傍吟皋砚坞。\n矫清唳、裂穿云宇。\n江碧空蒙无处问，问孤山、梅底人知否。\n烟夜永，耿心语。\n瑶华一去成幽阻。\n倚修篁、抱琴愁绝，天寒日暮。\n城郭悲歌华表恨，此事销凝千古。\n有招隐、小山能赋。\n蕙帐空兮谁夜怨，算课骚、读易俱凄楚。\n步深窈，堕松露。",
        "dynasty": "宋",
        "collection_info": null
    },
    {
        "uuid": "29bab0cbe5a6214603f50e430fc7d335",
        "title": "菩萨蛮 题花曾蘸花心露",
        "author": "刘之才",
        "content": "题花曾蘸花心露。\n当初误结丁香树。\n往事小蛮窗。\n新愁桃叶江。\n缓歌留薄醉。\n急镫人千里。\n梅瘦月阑干。\n断云春梦寒。",
        "dynasty": "宋",
        "collection_info": null
    },
    {
        "uuid": "34554c17bf6b909d29bcdf035ddaf640",
        "title": "解连环 晚云粘湿",
        "author": "刘之才",
        "content": "晚云粘湿。\n正吴峰惨澹，雨迷烟接。\n早陡顿、秋事分携，甚连苑暮墙，菊荒苔匝。\n空阔愁乡，更天外、怨鸿声黠。\n怕吟肩易瘦，料理篝衣，细认香折。\n银缸半明半灭。\n念花营柳阵，何日消歇。\n可是□、凝黯兰成，为情润才松，丽赋多惬。\n洛浦溟蒙，漫伫想、明珰钩袜。\n告梧桐、夜深略住，梦时一霎。",
        "dynasty": "宋",
        "collection_info": null
    }
]